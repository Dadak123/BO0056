རྒྱ་ནག་
ཧེའུ་ཝེ་ཡེ་ཊིས་བརྩམས།


ལེའུ་དང་པོ།
དཀའ་ངལ་ཆེ་བའི་གདམ་ཀ་ཞིག

ཨོ་སི་ཊོ་ལི་ཡའི་མ་འོངས་པའི་གནས་བབས་ནི་ཨ་མེ་རི་ཀ་དང་རྒྱ་ནག་ལ་བརྟེན་
ཡོད། རྒྱལ་ཁབ་འདི་གཉིས་དེང་སྐབས་འཛམ་གླིང་སྟེང་དུ་སྟོབས་འབྱོར་ཆེ་ཤོས་
ཡིན་པས་ང་ཚོར་གནད་འགག་ཆེ་ཤོས་ཀྱི་རྒྱལ་ཁབ་གཉིས་སུ་གྱུར་ཡོད། གལ་
སྲིད་རྒྱལ་ཁབ་གཉིས་མཐུན་ལམ་ཡག་པོ་བྱུང་ན་ཨེ་ཤེ་ཡའི་མ་འོངས་པ་ནི་འོད་
སྟོང་ལྡན་ཞིང་ཨོ་སི་ཊོ་ལི་ཡའི་རྒྱལ་ཁབ་འདི་ཞི་བདེ་དང་འབྱོར་ཕྱུག་ལྡན་པའི་
ལམ་དུ་བསྐྱོད་ཐུབ་པའི་གོ་སྐབས་ཡག་པོ་ཞིག་ལྡན། གལ་སྲིད་རྒྱལ་ཁབ་འདི་
གཉིས་ལ་མཐུན་ལམ་ཡག་པོ་མ་བྱུང་ན་ང་ཚོའི་མ་འོངས་པ་དེ་གསལ་ཁ་མེད་པ་
ཞིག་ཏུ་གྱུར་ཡོད། སྤྱིར་བཏང་རྒྱལ་ཁབ་གཉིས་ཀྱི་ཚོང་ལས་དཔལ་འབྱོར་ནི་ཕན་
ཚུན་གཅིག་ལ་གཅིག་བརྟེན་དང༌། ཉིན་རེའི་ལས་དོན་ཁག་འཛིན་སྐྱོང་ཡག་པོ་བྱེད་
ཀྱི་ཡོད་ཀྱང༌། རྒྱ་ནག་ལ་སྟོབས་ཤུགས་རྒྱས་པ་དང་ལྷན་དུ་མི་མངོན་པའི་འགྲན་
རྩོད་ཅིག་འཕེལ་བཞིན་ཡོད་པ་དེས་ང་ཚོར་དྲི་བ་ཆེན་པོ་ཞིག་སླེབས་ཀྱི་ཡོད། དེ་
ནི་རྒྱལ་ཁབ་གཉིས་ཀྱི་རྒྱུན་རིང་གི་འབྲེལ་བ་དང་མ་འོངས་པ་ཅི་འདྲ་ཞིག་ཏུ་འགྱུར་
མིན་གྱི་སྐོར་ཡིན། ཕྱོགས་གཉིས་ཀྱིས་ཕན་ཚུན་ཞི་བདེའི་ངང་གནས་པའི་ལམ་ཁ་
ཞིག་རྙེད་རྒྱུ་ཡིན་ནམ། ཡང་ན་ཐབས་ཇུས་ཀྱི་འགྲན་ཡ་དང༌། ད་དུང་དེ་ལས་ལྷག་
པའི་ཕན་ཚུན་དགྲ་ཟླར་འགྱུར་རྒྱུ་ཡིན་ནམ། ཨེ་ཤེ་ཡའི་མངའ་ཁུལ་དུ་མ་འོངས་
པར་ཞི་བདེ་དང་བརྟན་བརླིང་ཞིག་ཡོང་རྒྱུ་ཡིན་ནམ། ཡང་ན་འཁྲུག་རྩོད་ཀྱི་འཇིག་
ཉེན་ཆེན་པོ་ཞིག་ཡོང་རྒྱུ་ཡིན་ནམ།
དྲི་བ་དེ་དག་གི་ལན་འདེབས་རྣམས་གསལ་པོར་འགྱུར་རྒྱུར་ད་དུང་རྒྱང་
ཐག་ཧ་ཅང་རིང༌། ཞི་བདེ་དང་བརྟན་བརླིང་ཡོང་སྲིད་པ་ཞིག་ཡིན་ན་ཡང༌། འགྲན་
ཟླ་དང་འཁྲུག་རྩོད་ཡོང་རྒྱུ་ཡང་གང་ལ་གང་འཚམ་གྱི་དོན་དངོས་སུ་གྱུར་ཡོད།
ལམ་ཁ་གང་འདྲ་ཞིག་ཏུ་འགྲོ་རྒྱུ་ཡིན་མིན་ནི་ཝ་ཞིན་ཊོན་དང་པེ་ཅིང་གཉིས་ཀྱིས་
མ་འོངས་པའི་ལོ་ཤས་ནང་ལ་གདམ་ཀ་གང་འདྲ་གནང་གི་ཡོད་མེད་ཁོ་ནར་རག་
ལས། རྒྱལ་ཁབ་གཉིས་ཀྱིས་རང་ངོས་ནས་སོ་སོའི་མངོན་འདོད་དང་དམིགས་
ཡུལ་ཁག་ལ་སྙོམས་སྒྲིག་བྱས་ཏེ། ཕན་ཚུན་གྱི་དགོས་མཁོར་གུ་ཡངས་སམ་
མཐུན་འགྱུར་གང་འདྲ་ཞིག་བྱེད་ཐུབ་མིན་གྱི་ཐག་གཅོད་ཅིག་ངེས་པར་དུ་བྱེད་
དགོས། ཕན་ཚུན་གང་རུང་གིས་སོ་སོའི་མངོན་འདོད་དང་དམིགས་ཡུལ་རྣམས་
མཐར་སྐྱེལ་བ་ཡིན་ན་གདོང་ཐུག་གམ་འགྲན་རྩོད་ཀྱི་ཕྱོགས་ལ་བཙན་འདེད་གཏོང་
གི་རེད། རྒྱལ་ཁབ་གཉིས་ལྷན་དུ་ཐུན་མོང་གི་ཐོག་ནས་གུ་ཡངས་སམ་མཐུན་
འགྱུར་བྱེད་རེས་ཀྱི་ཐབས་ཤེས་བྱས་པ་དེ་ཁོ་ནས་ཕྱོགས་ཚང་མ་མཉམ་འབྲེལ་
གྱི་ལམ་ཁར་འདྲེན་ཐུབ་ཀྱི་ཡོད་པར་བརྟེན། ཕྱོགས་གཉིས་ཀར་འཁྲུག་རྩོད་ལས་
གཡོལ་བར་འགན་ཁུར་ཆ་ཚང་ཡོད།
དེབ་འདིར་ཐུན་མོང་གི་འགན་འཁྲིའི་ཁྲོད་དུ་ཨ་རིའི་ཕྱོགས་ནས་གླེང་བར་
འདོད། ཨ་རིའི་ཕྱོགས་ཀྱི་གདམ་ཀ་དེ་ནི་ཅུང་ཟད་ཛ་དྲག་ཅན་དུ་གྱུར་ཡོད། ཝ་ཞིན་
ཊོན་དང་པེ་ཅིང་གཉིས་གདོང་ཐུག་གི་ལམ་ལོག་ཅིག་ཏུ་ཞུགས་ཟིན་པ་དང་ཕན་
ཚུན་ཐབས་ཇུས་ཀྱི་འགྲན་ཟླར་མཐོང་གི་ཡོད། འཛམ་གླིང་ཐོག་གི་སྟོབས་ཤུགས་
དང་འབྱོར་ཕྱུག་ཆེ་ཤོས་ཀྱི་རྒྱལ་ཁབ་གཉིས་ཀྱི་འབྲེལ་བ་ནམ་ཡིན་ཡང་འགྲན་རྩོད་
ཅན་ཞིག་ཡིན་མོད། དྲི་བ་ནི་འགྲན་རྩོད་དེའི་ཁྲོད་དུ་ཕན་ཚུན་མུ་མཐུད་ནས་ཚོང་
ལས་དང༌། མ་རྩ་འཛུགས་པ། མཉམ་ལས་ཀྱིས་དཀའ་ངལ་རྣམས་སེལ་རེས། ད་
དུང་རྒྱལ་སྤྱིའི་བདེ་འཇགས་ཐད་ནུས་པ་མཉམ་འདོན་བྱེད་ཀྱི་ཡིན་མིན་སོགས་
ཚུད་ཡོད།
ཆབ་སྲིད་དང་ཐབས་ཇུས། དམག་དོན་གྱི་ཁེ་ཕན་བཅས་གཙོར་འདོན་གྱིས་
རང་གི་གནས་བབས་དང་བདེ་འཇགས་ལ་བློ་འཚབ་བྱེད་རྒྱུ་མང་དྲགས་པའི་རྐྱེན་
བྱས་ཏེ། ལས་དོན་ཁག་གི་ཐོག་མཉམ་ལས་བྱེད་པར་འགོག་རྐྱེན་བཟོ་བའི་གནས་
སྐབས་སུ་སླེབས་དུས་འགྲན་སྡུར་ནི་ཉེན་འཚབ་ཅན་དུ་འགྱུར་གྱི་ཡོད། ལམ་ཁ་
དེའི་ནང་ཨ་རི་དང་རྒྱ་ནག་གཉིས་ད་ལྟ་ནས་གོམ་པ་དང་པོ་སྤོས་ཟིན་པ་ཡིན། ཕྱིའི་
རྣམ་པར་ཕྱོགས་གཉིས་ཀས་རང་ཉིད་ཀྱི་གཏམ་བཤད་རྣམས་ལ་གཟབ་གཟབ་བྱེད་
མོད། ཁོང་ཚོས་དམག་གི་རྟེན་གཞི་དང༌། དམག་གི་ལས་དོན་འཆར་འགོད་སོགས་
ཀྱི་སྐབས་སུ་གཅིག་གིས་གཅིག་ལ་དམིགས་འཛུགས་ཀྱིས་ཨེ་ཤེ་ཡ་མངའ་ཁུལ་
གྱི་རྒྱལ་ཁབ་ཁག་གི་རྒྱབ་སྐྱོར་ཐོབ་ཐབས་དང༌། མངའ་ཁུལ་གྱི་དོན་རྐྱེན་ཁག་
སྟེ༑ ལྷོ་རྒྱ་ནག་རྒྱ་མཚོའི་རྩོད་རྙོག་སོགས་ཕན་ཚུན་འཁྲུག་རྩོད་ཀྱི་ཕྱོགས་སུ་སྐྱོད་
བཞིན་ཡོད། ལམ་ཁ་འདིར་མུ་མཐུད་ནས་བསྐྱོད་པ་ཡིན་ན་ཁ་ཕྱོགས་བསྒྱུར་རྒྱུ་
དང་། མཉམ་ལས་བྱེད་པར་དཀའ་ལས་ཆེ་ནས་ཆེ་རུ་འགྲོ་རྒྱུ་རེད།
ཨ་རིའི་ཕྱོགས་ཀྱི་གདམ་ཀ་ཁག་ནི། གལ་འགངས་ཆེ་ཤོས་དང་སྔོན་ཆད་
བྱུང་མ་མྱོང་བའི་དཀའ་ངལ་ཆེན་པོ་ཞིག་ཏུ་གྱུར་ཡོད། གདམ་ཀ་རྣམས་ཧ་ཅང་
གི་གལ་ཆེན་ཡིན་དོན་ནི། རྒྱ་ནག་དང་འགྲན་རྩོད་ཤུགས་ཆེན་བྱེད་པ་འདི་ཉེན་
ཚབས་ཅན་དང་དཔལ་འབྱོར་གྱི་གྱོང་གུན་ཧ་ཅང་ཆེ་བ་ཞིག་ཡིན་པར་མ་ཟད་
དམག་འཁྲུག་ནི་སྐྱི་གཡའ་བའི་བྱུས་ཉེས་ཤིག་ཡིན། དཀའ་ངལ་ཆེན་པོ་ཡིན་པའི་
རྒྱུ་མཚན་ནི་རྒྱལ་སྤྱིའི་སྟེང་ཡོད་པའི་ཨ་རིའི་ཤུགས་རྐྱེན་དང་རྒྱལ་ཁབ་ཀྱི་སྟོབས་
ཤུགས་ལ་དྲི་བ་ཆེན་པོ་སླེབས་ཀྱི་ཡོད། གནད་དོན་འདི་ནི་ཨ་རིར་མཚོན་ན་རྒྱལ་
ཁབ་གཞན་རྣམས་དང་འབྲེལ་བའི་བརྒྱུད་རིམ་ཁྲོད་དུ་སྔོན་ཆད་རྩ་བའི་ཆ་ནས་བྱུང་
མ་མྱོང་བའི་འབྲེལ་ལམ་ཞིག་ཏུ་འགྱུར་བཞིན་ཡོད་པས་རེད། གང་ཡིན་ཟེར་ན། རྒྱ་
ནག་རྒྱལ་ཁབ་དེ་རྒྱུ་འབྱོར་དང་སྟོབས་ཤུགས་ཆེ་རུ་འགྲོ་བཞིན་ཡོད་པ་མ་ཟད། མི་
འགྱངས་པའི་ལོ་ཤས་ནང་དུ་རྒྱ་ནག་གི་དཔལ་འབྱོར་སྟོབས་ཤུགས་ནི་ཨ་རི་ལས་
བརྒལ་གྱི་ཡོད། དེ་ནི་ཕྱི་ལོ་༡༨༨༠ ནང་ལ་ཨ་རིའི་དཔལ་འབྱོར་དེ་དབྱིན་ཇིའི་
དཔལ་འབྱོར་གྱི་སྔོན་དུ་མཆོང་བ་ནས་བཟུང་རྒྱལ་ཁབ་ཐོག་མ་དེ་ཆགས་ཡོད་པ་
དང་། དུས་རབས་འདིའི་དཀྱིལ་ཙམ་ལ་སླེབས་དུས་རྒྱ་ནག་གི་ཐོན་སྐྱེད་ཡོང་འབབ་
ཨ་རི་ལས་ལྡབ་གཉིས་ལྷག་ཟིན་སྲིད་པའི་ཚོད་རྩིས་བྱེད་མཁན་མང་པོ་ཡོད།
རྒྱ་ནག་གི་དཔལ་འབྱོར་སྟོབས་ཤུགས་དེ་ཡིས་ཨ་རྒྱའི་འབྲེལ་ལམ་ལ་
འགྱུར་བ་གཏོང་གི་ཡོད། གང་ཡིན་ཟེར་ན། དཔལ་འབྱོར་ནི་སྟོབས་ཤུགས་ཡིན་
ཟེར་བའི་གནའ་བོའི་བཤད་སྲོལ་དེའི་མདོར་དོན་བདེན་པ་ཡིན་པས་སོ། བདེན་
དོན་དེ་ཨ་རིས་ང་ཚོར་བསྟན་ཟིན་པ་སྟེ་རྒྱལ་སྤྱིའི་སྟེང་གི་ཨ་རིའི་སྟོབས་ཤུགས་
ནི་ཁོང་ཚོའི་འགྲན་ཟླ་བྲལ་བའི་དཔལ་འབྱོར་གྱིས་བསྐྲུན་པས་རེད། ད་ལྟ་རྒྱ་ནག་
གི་ཆེས་མགྱོགས་མྱུར་ཆེ་བའི་དཔལ་འབྱོར་གྱི་ཡར་རྒྱས་འདི་ལ་བརྟེན་ཏེ་འབྲེལ་
ཡོད་ཀྱི་ཐབས་ཇུས་དང་སྲིད་དོན་གྱི་སྟོབས་ཤུགས་ཐོག་འགྱུར་ལྡོག་ཤུགས་ཆེན་
ཞིག་སླེབས་ཡོང་གི་ཡོད་པ་དང༌། རྒྱ་ནག་ད་དུང་ཡང་ཕྱོགས་གང་ཅིའི་ཐད་ནས་
ཨ་རི་དང་བསྡུར་ན་གོམ་པ་ཁ་ཤས་ཀྱིས་རྗེས་ལུས་ཐེབས་ཡོད་ཀྱང༌། རྒྱུན་རིང་གི་
གོང་འཕེལ་འགྲོ་ཕྱོགས་དེ་རྒྱ་ནག་གི་ཕྱོགས་སུ་སྙེག་བཞིན་མཆིས། རྒྱ་ནག་གིས་
ཨ་རིའི་ཁ་གཏད་གཅོག་པར་དཔལ་འབྱོར་གྱི་འཕེལ་རྒྱས་ཧ་ལས་པའི་ཤུགས་ཆེན་
པོ་དགོས་ཀྱི་མེད། གང་ཡིན་ཟེར་ན་རྒྱ་ནག་གི་དཔལ་འབྱོར་ནི་སྔོན་མའི་ཨ་རི་དང་
ཨུ་རུ་སུའི་རྩོད་རྙོག་གི་སྐབས་ལས་ཡོངས་སུ་བརྒལ་ཡོད་པས། མ་འོངས་པར་
རྒྱ་ནག་དེ་བཞིན་གྲང་དམག་སྐབས་སུ་ཨ་རིར་ཁ་གཏད་གཅོག་མཁན་གྱི་ཨུ་རུ་སུ་
ལས་ཉེན་ཚབས་ཆེ་བའི་ཚད་དུ་སླེབས། གལ་སྲིད་ཨེ་ཤེ་ཡའི་མངའ་ཁུལ་དུ་ཨ་
རི་དང་རྒྱ་ནག་གི་སྟོབས་ཤུགས་བར་དུ་གདོང་གཏུགས་བྱུང་བ་ཡིན་ན་རྒྱ་ནག་ལ་
གནས་བབས་ཐོག་ནས་ཁེ་ཕན་མང་པོ་ཞིག་ལོངས་སུ་སྤྱོད་རྒྱུ་ཡོད།
འཕེལ་རྒྱས་ལ་འགྲོ་བཞིན་པའི་སྟོབས་ཤུགས་འདི་དག་གི་མདུན་ནས་ཨ་
རིར་བློ་ཡུལ་ལས་འདས་པའི་གདམ་ཀ་ཞིག་མི་བྱེད་ཀ་མེད་བྱེད་དུ་འཇུག་བཞིན་
ཡོད། འདས་པའི་མི་ལོ་བཞི་བཅུ་ལྷག་གི་རིང་ལ་རྒྱ་ནག་དང་ཨ་རིའི་བར་གྱི་འབྲེལ་
བ་དེ་ནི་རྒྱ་ནག་གིས་ཨེ་ཤེ་ཡའི་མངའ་ཁུལ་དུ་ཨ་རིར་འགྲན་ཟླ་མེད་པའི་སྟོབས་
ཤུགས་ཡོད་པའི་ཁས་ལེན་ཐོག་ནས་ཡོང་བ་ཞིག་དང༌། དེ་ཡང་དངོས་ཡོད་གནས་
སྟངས་མཐོང་བའི་ཐོག་ནས་ངོས་འཛིན་བྱས་པ་ཞིག་རེད། ཕྱི་ལོ་ ༡༩༧༢ ལོར་
ཨ་རིའི་སྲིད་འཛིན་ནི་ཁུ་སིན་མཆོག་རྒྱ་ནག་གི་འགོ་ཁྲིད་མའོ་ཙེ་ཏུང་ལ་མཇལ་
འཕྲད་བྱུང་བའི་སྐབས་དེར། རྒྱ་ནག་གི་དཔལ་འབྱོར་གྱིས་ཨ་རིའི་དཔལ་འབྱོར་
གྱི་ཉི་ཤུའི་ཆ་གཅིག་མ་གཏོགས་ཟིན་གྱི་མེད་ཅིང་། པེ་ཅིང་ནས་ཁོག་རྩིས་བརྒྱབ་
སྟེ་རང་ཉིད་ཀྱི་ཁེ་ཕན་ཆེད་དུ་འདྲ་མཉམ་མིན་པའི་འབྲེལ་ལམ་དེ་ཁས་ལེན་བྱས།
དེ་ཡང་རྒྱ་ནག་གིས་ཨེ་ཤེ་ཡ་མངའ་ཁུལ་ནང་རང་ཉིད་ཀྱི་སྟོབས་ཤུགས་ལ་ཚོད་
འཛིན་བྱས་ཀྱང་དེས་གནས་སྐབས་རིང་ཁོང་ཚོར་ཕན་ཐོགས་ཆེན་པོ་བྱུང༌། ད་ལྟ་
ཁོ་ཚོའི་སྟོབས་ཤུགས་ཆེ་རུ་ཕྱིན་པ་དང་ཚོད་རྩིས་ལ་ཡང་འགྱུར་བ་ཐེབས་ཏེ། རྒྱ་
ནག་གིས་རང་ཉིད་ཀྱི་འདོད་པ་མེད་པའི་ཐག་གཅོད་ཁག་ལ་དགག་བྱ་བྱེད་ཐུབ་
པའི་གདེང་ཚོད་ལྡན་པ་དང༌། ཁོང་ཚོས་དབང་ཤུགས་བེད་སྤྱོད་གཏོང་བར་གྲ་
སྒྲིག་ཨང་གསར་ཡོད།
འདི་དག་ནི་མཐར་གཏུགས་ན་རང་ཉིད་ཀྱི་གནས་བབས་དང་ངོ་བོའི་གནད་
དོན་དུ་གྱུར་ཡོད། ཨ་རིའི་མི་མང་གིས་རང་ཉིད་ཀྱི་རྒྱལ་ཁབ་ལ་བཅངས་པའི
སེམས་ཚོར་གང་འདྲ་ཞིག་ཡོད་པ་དེ་དང་། རྒྱ་ནག་མི་མང་གིས་རང་ཉིད་ཀྱི་གྲུབ་
འབྲས་དང་ནོར་འཁྲུལ་རྣམས་ལ་སེམས་ཚོར་གཏིང་ཟབ་ཡོད་པ་གཉིས་ལ་ཁྱད་
པར་ཆེན་པོ་མེད་པས། ཁོང་ཚོས་རང་ཉིད་ཀྱི་རྒྱལ་ཁབ་ནི་དམིགས་བསལ་བ་ཞིག་
ནས་འཛམ་གླིང་ལ་ཁ་ལོ་བསྒྱུར་བའི་སྟོབས་ཤུགས་ཡོད་པར་ཡིད་ཆེས་བྱེད་ཀྱི་
ཡོད། དཔལ་འབྱོར་ཡར་རྒྱས་སུ་ཕྱིན་པ་དང་ལྷན་དུ་རྒྱ་ནག་རང་ཉིད་ཨེ་ཤེ་ཡའི་
མངའ་ཁུལ་གྱི་སྣེ་འཁྲིད་བྱེད་རྒྱུ་གལ་ཆེར་བརྩི་བཞིན་ཡོད། རྒྱ་ནག་གིས་མུ་མཐུད་
ནས་དགོས་མེད་ཀྱི་འགལ་ཟླ་དང་ཁ་གཏད་ཀྱི་ཉེན་ཁ་གང་ཐུབ་ཀྱིས་ཆུང་དུ་གཏོང་
གི་རེད། འོན་ཀྱང༌། རང་ཉིད་ཀྱི་རྒྱལ་ཁབ་དེ་སྟོབས་ལྡན་གྱི་རྒྱལ་ཁབ་ཅིག་ཡིན་
པའི་གནས་བབས་ལས་གཡོལ་གྱི་མ་རེད། ཨ་རིར་མཚོན་ན་འདིའི་ཤུགས་རྐྱེན་
ནི་གལ་ཆེན་པོ་དང་གསལ་ཐག་ཆོད་པ་ཞིག་རེད། གལ་སྲིད་ཨ་རིས་ད་ཡོད་ཀྱི་
གནས་བབས་སྲུང་སྐྱོབ་ཀྱིས་འབྲེལ་ལམ་གྱི་རྨང་གཞི་ལ་འགྱུར་བ་མ་བཏང་བ་
ཡིན་ན། ཁོང་ཚོས་རྒྱ་ནག་དེ་བཞིན་ཐབས་ཇུས་ཀྱི་འགྲན་ཟླར་བདམས་པ་རེད།
ཨ་རིའི་མིག་མདུན་དུ་གང་མགྱོགས་ངང་ཐག་གཅོད་ཅིག་བྱེད་དགོས་པའི་
ཛ་དྲག་གི་གནས་སྟངས་ཤིག་གློ་བུར་དུ་སླེབས། རྒྱ་ནག་ཕྱོགས་གང་དུ་བསྐྱོད་
རྒྱུའི་ལམ་ཁ་མི་གསལ་ན་ཡང༌། དཔལ་འབྱོར་ཡར་རྒྱས་ཆེན་པོར་འགྲོ་བཞིན་པ་
ང་ཚོས་མཐོང་གསལ་རེད། ལོ་ངོ་ཁ་ཤས་སྔོན་ལ་མི་ཁ་ཤས་ཀྱིས་ཨ་རི་ནི་(གནའ་
བོའི་བཙན་རྒྱལ་རོམ) རོམ་གསར་པ་ཡིན་སྐོར་བཤད་པ་དང༌། ཁོང་ཚོར་སུས་ཀྱང་
འགྲན་ཟླ་བྲལ་བའི་སྟོབས་ཤུགས་ཡོད་པར་བརྟེན་དུས་རབས་འདི་ནི་ཨ་རིའི་དུས་
རབས་སུ་ངོས་འཛིན་བྱས་ཡོད་པ་རེད། ཨ་རིའི་རྒྱལ་ཁབ་འདི་དུས་ཡུན་རིང་པོར་
འཛམ་གླིང་སྟེང་གི་རྒྱལ་ཁབ་ཕྱུག་ཤོས་དང་དྲག་པོའི་དམག་ཤུགས་ཆེ་ཤོས་སུ་
གནས་ཐུབ་ཡོད་ལ། ད་དུང་མུ་མཐུད་ནས་དེ་ལྟར་གནས་རྒྱུ་ཡིན་པ་ནི་སྨོས་ཅི་
དགོས། ཨ་རིའི་རྒྱལ་ཁབ་འདི་ཉམས་རྒུད་ལ་འགྲོ་བར་འདོད་པ་ནི་ནོར་འཁྲུལ་ཅན་
གྱི་བསམ་ཚུལ་ཞིག་ཡིན་པ་སྟེ་ཨ་རི་བ་ཚོ་མུ་མཐུད་དུ་སྤྱི་ཚོགས་འཁྲུག་པོ་དང་
གསར་གཏོད་ལ་མཁས་པ། དཔལ་འབྱོར་སོགས་ཡར་རྒྱས་ལ་གཏོང་བཞིན་ཡོད།
འོན་ཀྱང༌། ཨ་རིའི་འགོ་ཁྲིད་རྣམས་ཀྱིས་རྟག་ཏུ་བཤད་བཞིན་པའི་འཛམ་གླིང་ནང་
དུ་རང་གི་སྟོབས་ཤུགས་ལྟོས་ས་ལྟོས་འཇོག་གིས་མུ་མཐུད་རང་འཇགས་ཡིན་
པར་འདོད་པ་ནི་ནོར་འཁྲུལ་གྱི་བསམ་བློ་ཞིག་རེད། ལྟོས་ས་ལྟོས་འཇོག་གི་སྟོབས་
ཤུགས་ཟེར་བ་ནི་ཨང་རྩིས་ལས་སླ་བོ་ཞིག་ཡིན། ཨ་རིའི་གནས་སྟངས་ནི་སྒྲུང་
ཞིག་ཡིན་ན་སྒྲུང་དེའི་ཕྱེད་ཀ་ཡིན་པ་དང་ད་ལྟ་སྒྲུང་ལྷག་མ་དེ་གལ་ཆེན་པོར་གྱུར་
ཡོད། སྟོབས་ཤུགས་བརྗེ་བསྒྱུར་འགྲོ་བཞིན་པ་འདི་ནི་རྒྱ་ནག་ཡར་རྒྱས་བྱུང་བ་ལ་
བརྟེན་པའི་གྲུབ་འབྲས་ཤིག་ཡིན་པ་ལས། ཨ་རི་ཉམས་རྒུད་དུ་གྱུར་ནས་བྱུང་བ་
ཞིག་མིན་པས་ཨ་རིས་དེའི་སྐོར་ལ་དམིགས་བསལ་བྱེད་རྒྱུ་ཞིག་ལྷག་མེད།
དེ་བཞིན་རྒྱ་ནག་གིས་ཨ་རིའི་འགོ་གཙོའི་གནས་བབས་དང་མངའ་ཁུལ་གྱི་
སྒྲོམ་གཞིའི་ཁས་ལེན་མུ་མཐུད་ཡོད་པར་ཚོད་དཔག་བྱེད་རྒྱུ་ལས་སླ་བོ་རེད། རྒྱ་
ནག་ལ་མཚོན་ན་གཙོ་བོ་སོ་སོའི་དཔལ་འབྱོར་ཡར་རྒྱས་དང་སྤྱི་ཚོགས་བརྟན་
བརླིང་ཐོག་ཏུ་བློ་རྩེ་གཏད་ནས་ཨ་རིའི་སྟོབས་ཤུགས་ལ་ཁ་གཏད་གཅོག་ཁོམ་
བྱུང་མེད། འདས་པའི་ལོ་རབས་ནང་ས་ཁུངས་རྒྱ་སྐྱེད་པའི་ཧམ་སེམས་དང་ལྟ་
གྲུབ་སྐོར་ལ་འདོད་རྔམས་མངོན་གསལ་དུ་བསྟན་མེད། ཁོ་ཚོར་རང་ཉིད་ལ་རྒྱུ་
མཚན་ཡོད་པ་སྟེ། ཨ་རིས་རྒྱ་ནག་གི་མངོན་འདོད་དང་སྟོབས་ཤུགས་ལ་སྣང་ཆུང་
བྱས་པར་ཁོང་ཚོས་ཁ་ཡ་བྱས་མེད། འོན་ཀྱང་། འདས་པའི་ལོ་ཤས་ནང་དུ་རྒྱ་ནག་
ཕྱོགས་ཀྱི་འགྲན་སྡུར་མངོན་གསལ་དོད་པོར་བྱུང་བར་བརྟེན། ཨ་རི་ཡིས་དེ་ལ་
ལན་འདེབས་ཇི་ལྟར་བྱེད་མིན་གྱི་ཐག་གཅོད་ཅིག་བྱེད་དགོས་པར་གྱུར་པ་རེད།
གལ་ཆེ་བ་ཞིག་ལ་དེའི་ཐོག་ཨ་རི་ལ་གདམ་ཀ་གསུམ་ཡོད། དང་པོ། ཁོང་
ཚོས་རྒྱ་ནག་གི་འགྲན་རྩོད་ལ་ཁ་གཏད་བཅག་ནས་ཨེ་ཤེ་ཡའི་ནང་ཡོད་པའི་རང་
ཉིད་ཀྱི་སྟོབས་ཤུགས་སྲུང་སྐྱོབ་བྱེད་རྒྱུ། གཉིས་པ། ཁོང་ཚོས་ཨེ་ཤེ་ཡ་ནང་གི་
དབང་ཤུགས་ལས་ཕྱིར་བཤོལ་བརྒྱབ་སྟེ་རྒྱ་ནག་ཨེ་ཤེ་ཡའི་འགོ་གཙོ་བྱེད་དུ་
འཇུག་རྒྱུ། གསུམ་པ། རྒྱ་ནག་ལ་ཨེ་ཤེ་ཡའི་མངའ་ཁུལ་དུ་འགོ་ཁྲིད་གནས་བབས་
སམ་ཁོར་ཡུག་ཅིག་བསྐྲུན་པ་དང་དུས་མཚུངས་ཨ་རིའི་སྟོབས་ཤུགས་མངོན་
གསལ་དོད་པོ་ཡོང་བ་ཞིག་བྱེད་རྒྱུ་བཅས་ཡིན། ཨ་རིའི་མི་མང་ཆེ་བས་གདམ་
ཀ་དང་པོ་ནི་གདམ་ཀ་གཅིག་པོ་དེ་ཡིན་དགོས་པར་འདོད་པ་དང༌། ཁ་ཤས་ཀྱིས་
གདམ་ཀ་གཉིས་པ་དེ་ངོས་ལེན་བྱེད་ཀྱི་རེད། འོན་ཀྱང་མང་ཆེ་བས་གདམ་ཀ་
གསུམ་པ་དེ་ལ་བསམ་བློ་གཏོང་མི་སྲིད།
དཔེ་དེབ་འདིར་ཐབས་ལམ་གཞན་གང་ཞིག་ཡོད་པ་དང༌། ལྷག་པར་དུ་
གདམ་ཀ་གསུམ་པའི་སྐོར་ལ་ཞིབ་འཇུག་གིས་བགྲོ་གླེང་བྱེད་རྒྱུ་ཡིན་པར་མ་
ཟད། གདམ་ཀ་དེ་ཨ་རིའི་ཁེ་ཕན་ལ་ཡག་ཤོས་ཡིན་སྐོར་བགྲོ་གླེང་བྱེད་ཀྱི་ཡིན།
མི་མང་པོས་གདམ་ཀ་གསུམ་པ་དེ་འདྲ་ཞིག་ཡོད་སྲིད་དམ་སྙམ་གྱི་ཡོད། ཁོང་
ཚོས་དོན་དངོས་ཐོག་གདམ་ཀ་གཉིས་ལས་ལྷག་མེད་པ་ནི་གལ་སྲིད་ཨ་རིའི་ཨེ་
ཤེ་ཡའི་མངའ་ཁུལ་དུ་འགོ་ཁྲིད་མ་བྱས་ན། མངའ་ཁུལ་དེ་རང་བཞིན་གྱིས་གཞན་
ལ་ཕན་ཐོགས་དེ་ཙམ་མེད་པའི་རྒྱ་ནག་གི་སྟངས་འཛིན་འོག་འགྲོ་རྒྱུ་ཡིན་པའི་རྒྱུ་
མཚན་བགྲང་གི་ཡོད། དེ་བདེན་པ་ཡིན་པའི་དབང་དུ་བཏང་ན་ཨ་རིས་མུ་མཐུད་
ཨེ་དེ་མངའ་ཁུལ་གྱི་འགོ་གཙོའི་གནས་བབས་སྲུང་སྐྱོབ་བྱེད་པ་དང༌། ཡང་ན།
ཤེ་ཡའི་མངའ་ཁུལ་གྱི་སྟངས་འཛིན་རྒྱ་ནག་ལ་རྩིས་འབུལ་ཞུ་རྒྱུ་གཉིས་ལས་མ་
འདས་པས། མངའ་ཁུལ་གྱི་འགོ་གཙོའི་གནས་བབས་སྲུང་སྐྱོབ་བྱེད་དགོས་པའི་
རྒྱུ་མཚན་ལ་རྒྱབ་སྐྱོར་བྱེད་མཁན་མང་པོ་ཡོད།
ངའི་བསམ་ཚུལ་ལྟར་ན་ཕྱི་ལོ་ ༡༩༧༢ ལོ་ནས་ཨ་རིས་ཨེ་ཤེ་ཡ་མངའ་
ཁུལ་དབང་སྒྱུར་བྱས་པ་ཇི་བཞིན་མ་འོངས་པའི་ལོ་བཅུ་ཕྲག་ཁ་ཤས་རིང་ལ་ཨ་
རྒྱ་གཉིས་ཀར་མངའ་ཁུལ་འདི་དབང་སྒྱུར་རམ་འགོ་ཁྲིད་ཐུབ་པའི་སྟོབས་ཤུགས་
རྒྱས་མི་ཐུབ་ལ། གཉིས་ཀས་ཕན་ཚུན་གྱི་དབང་སྒྱུར་ལ་ངོས་ལེན་མ་བྱས་པར་
རྒྱུན་གནས་བྱེད་ཐུབ། ཨ་རིས་ད་ལྟའི་འགྲན་ཟླ་བྲལ་བའི་གནས་བབས་ལ་རྩོད་ཟླ་
བྱེད་མཁན་མེད་པའི་ངོ་བོའི་ཐོག་མུ་མཐུད་གནས་རྒྱུར་རེ་བ་རྒྱག་པ་དང༌། རྒྱ་ནག་
གིས་ཨ་རིའི་ཚབ་བྱས་ནས་ཨེ་ཤེ་ཡའི་མངའ་ཁུལ་དབང་སྒྱུར་བྱེད་རྒྱུ་རེད་བསམ་
པའི་དངངས་སྐྲག་གཉིས་ཀ་འཁྲུལ་སྣང་ཅན་ཡིན་ཞིག་པར་འདོད།
དངོས་ཡོད་གནས་ཚུལ་ལ་པེ་ཅིང་དང་ཝ་ཞིན་ཊོན་གང་རུང་ནས་དབང་སྒྱུར་
བྱེད་འདོད་ཡོད་པ་ཡིན་ན། ཕྱོགས་གཉིས་ཀྱིས་དུས་ཡུན་རིང་ཞིང་དཀའ་ངལ་ཆེ
བའི་ཐབས་ཇུས་ཀྱི་དགྲ་ཟླར་འགྱུར་བ་དང༌། དེ་ལ་དཔལ་འབྱོར་གྱི་གྱོང་གུན་ཆེ
བ་མ་ཟད། གཞན་དམག་འཁྲུག་རྒྱག་དགོས་པའི་མཇུག་འབྲས་ཚབས་ཆེན་ལ་
ཐུག་ཡོད། དེ་ལྟར་བྱས་པ་ཡིན་ན་ཕྱོགས་གཉིས་ཀར་རྒྱལ་ཁ་མེད་ཅིང༌། ཕྱོགས་
གཉིས་ནས་གྱོང་གུད་བསམ་ཡུལ་ལས་འདས་པ་ཞིག་ལ་གདོང་ལེན་བྱེད་དགོས།
འོན་ཀྱང་གནས་ཚུལ་དེ་འདྲ་གློ་བུར་དུ་འབྱུང་སྲིད། ཐབས་ཇུས་ཀྱི་འབྲ་འགྲན་སྡུར་
བྱས་ན་འབྲས་བུ་གང་མགྱོགས་ཀྱིས་འཕེལ་ཡོང་ལ། མཚམས་ཤིག་ནས་གཡོལ་
མི་ཐུབ་པའི་དམག་འཁྲུག་གི་ལམ་ཁར་དེད་ཡོང་ངེས་རེད། ཨ་རྒྱ་གཉིས་ཀྱི་དབར་
དུ་དམག་འཁྲུག་ཅིག་ཡོང་སྲིད་པ་ནི་གསལ་པོ་དང་ཚབས་ཆེའི་གནས་སུ་སླེབས་
ཡོད། ཐབས་ཇུས་ཀྱི་འགྲན་རྩོད་ཅི་ཙམ་མང་བ་དེ་ཙམ་གྱིས་ཉེན་ཁ་ཆེ་རུ་འགྲོ་རྒྱུ་
རེད། འདི་ནི་ཨ་རིར་མཚོན་ན་རྒྱ་ནག་ཐོག་གདམ་ཀ་གནད་འགག་ཆེ་ཤོས་སུ་གྱུར་
ཡོད། ཨེ་ཤེ་ཡའི་མངའ་ཁུལ་གྱི་མ་འོངས་པའི་གདམ་ཀ་ནི་ཨ་རྒྱ་གཉིས་གང་རུང་
གི་འགྲན་དུ་མེད་པའི་སྟོབས་ཤུགས་སམ་འགོ་ཁྲིད་བྱེད་རྒྱུ་དེ་མིན། ཨ་རྒྱ་གཉིས་
ཀྱིས་མུ་མཐུད་དུ་ཐབས་ཇུས་ཀྱི་འགྲན་ཟླར་ལངས་པའམ། ཡང་ན། ཕན་ཚུན་གྱི་
འགྲན་རྩོད་ལ་ཚོད་འཛིན་ཡོད་པའི་སྒོ་ནས་སྟོབས་ཤུགས་ལ་སྟངས་འཛིན་བྱས་
པའི་སྒྲོམ་གཞི་ཞིག་འདོད་ཀྱི་ཡོད། དེ་བས་ཨ་རིའི་གདམ་ཀ་ངོ་མ་ནི་ཨེ་ཤེ་ཡའི་
མངའ་ཁུལ་ལ་དབང་སྒྱུར་བྱེད་རྒྱུ་དང་ཡང་ན་ཕྱིར་འཐེན་བྱེད་རྒྱུ་གང་རུང་མིན།
ཁོང་ཚོས་རྒྱ་ནག་དེ་བཞིན་ཐབས་ཇུས་ཀྱི་འགྲན་ཟླ་ཞིག་ལ་འཛིན་པའམ། ཡང་ན།
ཚོང་གྲོགས་སུ་བརྩིས་ནས་མཉམ་ལས་བྱེད་རྒྱུ་དེ་གཉིས་ལས་གཅིག་ངེས་པར་དུ་
གདམ་དགོས།
གདམ་ཀ་གསུམ་པ་དེ་ལ་ཡང་ཉེན་ཁ་གང་འཚམ་ཡོད་པ་གསལ་པོ་རེད།
གདམ་ཀ་འདི་ཡང་ཨ་རྒྱ་གཉིས་མོས་ཀྱིས་ཕན་ཚུན་ལ་གུ་ཡངས་དང་འགྲིག་
འཇགས་ཀྱི་འདོད་པ་ཡོད་ན་མ་གཏོགས་ལེགས་འགྲུབ་ཡོང་མི་ཐུབ་ལ། ཕྱོགས་
གཉིས་ཀས་ལས་སླ་བོའི་སྒོ་ནས་ཁས་ལེན་བྱེད་རྒྱུ་དཀའ། རྒྱ་ནག་ལ་མཚོན་ན་
རང་ཉིད་ཀྱིས་ཨེ་ཤེ་ཡའི་མངའ་ཁུལ་ལ་དབང་སྒྱུར་བྱེད་པའི་རེ་བ་གཡུགས་ནས་
ཨ་རིའི་སྟོབས་ཤུགས་འོག་ཏུ་མུ་མཐུད་ནས་སྡོད་རྒྱུ་ངོས་ལེན་བྱེད་དགོས་ཀྱི་ཡོད་
པ་དང༌། ཨ་རིར་མཚོན་ན་ཁོ་ཚོའི་ཐུན་མོང་མ་ཡིན་པའི་དབང་སྒྱུར་དེ་མུ་མཐུད་
གནས་རྒྱུ་ནི་རྒྱུན་མཐུད་ནས་སྒྲུབ་ཐུབ་པ་ཞིག་མིན་པའི་ངོས་འཛིན་བྱེད་པ་དང༌།
སྔོན་ཆད་རྒྱལ་ཁབ་གཞན་དང་མཉམ་དུ་སྒྲུབ་མ་མྱོང་བ་དང་། རྒྱལ་ཁབ་གཞན་དང་
མ་འདྲ་བར་རྒྱ་ནག་ཚོང་གྲོགས་ལ་བརྩིས་ནས་མཉམ་ལས་གནང་ཕྱོགས་ཀྱི་ཐབས་
ཤེས་འཚོལ་དགོས། འདི་ནི་ད་ལྟ་ཨ་རིས་ངེས་པར་དུ་བསམ་གཞིག་གནང་གལ་
ཆེ་བའི་གདམ་ཀ་དེ་ཡིན།
ཉེ་བའི་ལོ་ཤས་རིང་ཨ་རྒྱ་གཉིས་དབར་གྱི་འབྲེལ་བའི་སྐོར་ལ་རྩོམ་ཡིག་
སྤེལ་མཁན་མང་པོ་ཞིག་ཡོད་ཀྱང༌། ཨ་རིའི་གདམ་ཀའི་སྐོར་ལ་བྱེད་ཐབས་འདི་
འདྲ་སྤྱད་ནས་ཞིབ་འཇུག་བྱས་པ་ཧ་ཅང་ཉུང༌། དཔྱད་རྩོམ་པ་མང་ཆེ་བས་ཨ་མེ་རི་
ཀས་མུ་མཐུད་འགོ་གཙོ་གནང་དགོས་པ་དང༌། དེ་ལྟར་གནང་ངེས་ཡིན་པའི་མཐའ་
སྡོམ་བརྒྱབ་ནས་རྒྱ་ནག་གི་གདམ་ཀའི་སྐོར་གཙོར་བཟུང་བྱས་འདུག གང་ལྟར་ཡང་
རྒྱ་ནག་གིས་མུ་མཐུད་དུ་ཨ་རིའི་སྟོབས་ཤུགས་ཁས་ལེན་བྱེད་རྒྱུ་ཡིན་པར་འདོད་
མཁན་ཡང་མང་པོ་ཡོད། ཁ་ཤས་ཀྱིས་གསལ་ཁ་དོད་པོའི་སྒོ་ནས་སྟོབས་ཤུགས་
འཕེལ་འགྱུར་གྱི་མཇུག་འབྲས་ངོས་ལེན་བྱེད་ཀྱི་ཡོད་ཀྱང༌། ཨ་རིའི་ཕྱོགས་ནས་དེའི་
སྐོར་ལ་ཅི་ཞིག་གནང་ཐུབ་མིན་ཐོག་ལ་གནད་དུ་ཁེལ་བའི་ཞིབ་འཇུག་བྱས་མི་འདུག
ཨ་རྒྱ་གཉིས་དབར་འཕེལ་འགྱུར་འགྲོ་བཞིན་པའི་གདོང་ཐུག་སྐོར་ལ་ཞིབ་འཇུག་
བྱས་པའི་དཔེ་དེབ་མང་པོ་ཡོད་ཀྱང༌། དེ་དག་གི་ནང་དུ་ཨ་རིའི་ཕྱོགས་ནས་རྐྱེན་ངན་
རྣམས་སྔོན་འགོག་ཇི་ལྟར་གནང་ཐུབ་མིན་གྱི་སྐོར་འབྲི་མཁན་ཧ་ཅང་ཉུང༌།
དེ་དང་མཉམ་དུ། སྲིད་ཇུས་ཉམས་ཞིབ་པ་དང་སྲིད་དོན་པ་མང་ཆེ་བས་ཨ་
རིས་ཐབས་བརྒྱ་ཇུས་སྟོང་གི་སྒོ་ནས་མུ་མཐུད་དུ་འགོ་གཙོའི་གནས་བབས་རྒྱུན་
འཛིན་བྱེད་ཀྱི་ཡིན་ལ། ངེས་པར་དུ་བྱེད་དགོས་པར་འདོད་ཀྱི་ཡོད། སྟོབས་ཤུགས་
ཀྱི་འགོ་གཙོ་ཡིན་པའི་ཆ་ནས་ཨ་རིའི་ཕྱོགས་སུ་འབྲེལ་ཡོད་རྒྱལ་ཁབ་ཁག་ལ་
འདྲ་མཉམ་གྱི་གྲོས་མོལ་གནང་གི་མ་རེད། གང་ཡིན་ཟེར་ན། ཁོང་ཚོས་རང་ཉིད་
གཅིག་པོ་ནི་སྒྲིག་འཛུགས་དེའི་ཁྲོད་ཀྱི་སྟོབས་ཤུགས་ཆེ་ཤོས་དེ་ཡིན་པར་མཐོང་
གི་ཡོད། འགོ་གཙོའི་དཔེ་མཚོན་ཡག་ཤོས་ནི་ནུབ་གོ་ལ་ཕྱེད་ཀའི་ནང་མོན་རོ་ཡེ་
རིང་ལུགས་འོག་གི་འགྲན་ཟླ་བྲལ་བའི་སྟོབས་ཤུགས་དེ་རེད། འདས་པའི་ལོ་བཅུ་
ཕྲག་ཁ་ཤས་ནང་ཨ་རིས་ཨེ་ཤེ་ཡའི་མངའ་ཁུལ་དུ་ལག་བསྟར་བྱེད་བཞིན་པའི་
འགོ་གཙོའི་གནས་བབས་དེ་ཡང་མོན་རོ་ཡེ་ལྟ་གྲུབ་བམ་རིང་ལུགས་(Monroe
Doctrine)འདྲ་མཚུངས་ཤིག་རྒྱ་བསྐྱེད་བཏང་འདུག་པར་བརྗོད་ཀྱང་ཆོག ཨ་རིས་
རྒྱ་ནག་ལ་ཐོབ་ཐང་འདྲ་མཉམ་ཐོག་ནས་འབྲེལ་བ་བྱེད་པའི་ཐད་དུ་དམིགས་བསལ་
གྱི་འགོག་རྐྱེན་སླེབས་ཀྱི་ཡོད།
ཨ་རིས་ཨེ་ཤེ་ཡའི་མངའ་ཁུལ་དུ་ཐུན་མོང་མ་ཡིན་པའི་འགོ་ཁྲིད་ཀྱི་གནས་
བབས་རྒྱུན་འཛིན་དགོས་པར་འདོད་པར་དམིགས་བསལ་གྱི་མཇུག་འབྲས་ཤིག་
ཡོད་པ་ནི། རྒྱ་ནག་གིས་ཨ་རིར་ཁ་གཏད་གཅོག་པའི་རྣམ་པ་མངོན་གསལ་དོད་
པོ་ཆགས་པ་དང་མཉམ་དུ་ཨ་རིའི་སྲིད་ཇུས་ཉམས་ཞིབ་པ་རྣམས་ཀྱིས་རྒྱ་ནག་ལ་
འགྲན་ཟླ་བྱེད་རྒྱུ་ནི་གཡོལ་ཐབས་མེད་པ་ཞིག་ཏུ་མཐོང་གི་ཡོད། དོན་དངོས་ཐོག་
ནས་ཀྱང་ཨ་རིའི་སྟོབས་ཤུགས་རྣམས་འཇིགས་སྐུལ་རིང་ལུགས་པ་དང་དཀྱིལ་
ཤར་མངའ་ཁུལ་གྱི་དམག་འཁྲུག་ནས་གནས་སྤོས་ཏེ་རྒྱ་ནག་ལ་འགྲན་རྩོད་ཀྱི་ཁ་
གཏད་གཅོག་ཆེད་ཨོ་བྷ་མ་སྲིད་འཛིན་ལས་ཐོག་དང་པོའི་སྐབས་སུ་ཨེ་ཤེ་ཡ་(ལྟེ་
བར)འབོད་པའི་སྲིད་བྱུས་ཤིག་ཐོན་པ་ལས་ཤེས་ཐུབ།
འདིའི་སྐོར་ཕྱི་ལོ་ ༢༠༡༡ ཟླ་༡༡ ནང་ཨོ་སི་ཊོ་ལི་ཡའི་གྲོས་ཚོགས་ནང་
དུ་ཨ་རིའི་སྲིད་འཛིན་གྱི་གསུང་བཤད་ཆ་ཚང་ནང་མངོན་གསལ་དུ་གྱུར་ཡོད། དེ་
ནི་སྲིད་འཛིན་ཁོང་ཨེ་ཤེ་ཡའི་མངའ་ཁུལ་དུ་ཨ་རིའི་སྟོབས་ཤུགས་བསྐྱར་གསོའི་
ཆེད་ཉིན་དགུའི་རིང་འཚམས་གཟིགས་སྐབས་ཀྱི་གསུང་བཤད་ཀྱི་སྙིང་པོ་རུ་གྱུར།
འདི་ནི་ཨ་རིའི་སྲིད་འཛིན་ཞིག་གིས་རྒྱ་ནག་གི་འགྲན་ཟླའི་ལྗིད་ཁོག་གསལ་པོར་
ངོས་འཛིན་གྱིས་དེ་ལ་ཨ་རིས་ཡ་ལན་ཇི་ལྟར་སྤྲོད་ཀྱི་ཡིན་མིན་སྐོར་ཐོག་མར་
ཡོངས་གྲགས་སུ་བརྗོད་པ་དེ་རེད། ཁོང་གིས་ཨ་རིའི་ཁྱད་ཆོས་དང་མངོན་འདོད་
གྱི་ར་བའི་ནང་གི་ཨེ་ཤེ་ཡའི་མ་འོངས་པ་ཅི་འདྲ་ཡིན་མིན་གསུངས་རྗེས། རྒྱ་ནག་
གི་གྲུབ་འབྲས་དང་ཡར་རྒྱས་ལ་རྩིས་མེད་ཀྱི་ལས་སྡོམ་འདི་ལྟར་བརྒྱབ་ཡོད།
ང་ཚོས་ཨེ་ཤེ་ཡ་ཞི་བདེ་རྒྱ་མཚོའི་མངའ་ཁུལ་གྱི་མ་འོངས་པ་འདི་འདྲ་ཞིག་
འཚོལ་གྱི་ཡོད། ཚང་མར་བདེ་འཇགས་དང༌། ཡར་རྒྱས་གོང་འཕེལ། ཆེ་མཐོང་
ཡོད་པ་བཅས་ཡིན། འདི་ནི་ང་ཚོའི་ལངས་ཕྱོགས་ཡིན་ལ་ང་ཚོར་དགོས་པ་ཡང་
འདི་ཡིན། ཨ་རིའི་སྟོབས་ཤུགས་ཀྱི་མ་ལག་ཡོད་ཚད་བེད་སྤྱད་ནས་མཐུན་གྲོགས་
རྒྱལ་ཁབ་ཁག་དང་གྲོགས་པོ་ཚང་མས་མཉམ་ལས་ཀྱིས་མ་འོངས་པ་དེ་འདྲ་ཞིག་
འཚོལ་སྙེག་བྱེད་ཀྱི་ཡིན། འདིས་ང་ཚོ་སུ་ཡིན་མིན་གསལ་སྟོན་བྱེད་ཀྱི་ཡོད། དེ་
བས་དོགས་འདྲི་བྱེད་མི་དགོས་པར། དུས་རབས་ཉེར་གཅིག་པར་ཨེ་ཤེ་ཡ་ཞི་བདེ་
རྒྱ་མཚོའི་མངའ་ཁུལ་ནང་ཨ་རི་ཡོད་ཡོད་པ་རེད།
སྲིད་བྱུས་འདི་ནི་སྦི་རའ་ཁུ་ཨོ་བྷ་མས་བཏོན་པ་ཞིག་ཡིན་ལ་ཨོ་བྷ་མའི་རིང་
ལུགས་སུ་འབོད་ཆོག །དེའི་ནང་མངོན་གསལ་དོད་པོས་མཐོང་ཐུབ་པ་ནི། རྒྱ་ནག་
གིས་ཨེ་ཤེ་ཡའི་མངའ་ཁུལ་དུ་ཨ་རིར་ཡོད་བཞིན་པའི་སྟོབས་ཤུགས་ལ་འགྲན་
རྩོད་བྱས་པ་ཡིན་ན་ཨ་རིའི་སྟོབས་ཤུགས་ཀྱི་གྲུབ་ཆ་ཡོངས་རྫོགས་ཀྱིས་ཁ་གཏད་
གཅོག་པ་དེ་རེད། འདི་ནི་ཨ་རིས་རྒྱ་ནག་ཐོག་གདམ་ཀ་གཏན་ཁེལ་བྱས་ཟིན་པའི་
ཡོངས་བསྒྲགས་ཆགས་ཀྱི་ཡོད་ཅིང་། གདམ་ཀ་ནི་ཁ་གཏད་དམ་འགྲན་རྩོད་བྱེད་རྒྱུ་
དེ་ཡིན། གལ་སྲིད་འདི་ཨ་རིས་རྒྱ་ནག་ཐོག་ཏུ་གདམ་ཀ་དངོས་གནས་དེ་གྱུར་ཡོད་
པ་ཡིན་ན། སྲིད་འཛིན་ཨོ་བྷ་མའི་གསུང་བཤད་དེ་ཨ་རིའི་ལོ་རྒྱུས་ནང་ཆེས་གལ་
ཆེན་དུ་གྱུར་ཡོད། འོན་ཀྱང༌། གསུང་བཤད་དེ་གནང་རྗེས་ཨ་རིའི་གཞུང་ལ་བསམ་
བློ་གཞན་པ་ཞིག་འཁོར་འགོ་ཚུགས་པ་འདྲ། ཕོལ་ཁེ་ནེ་ཌ་(Paul Kennedy) ཡིས་
རྒྱ་ནག་ལ་ཞི་འགྲིག་བྱེད་དགོས་སྐོར་གྱི་སྐྱ་ཐིག་ཅིག་བཏང་ཡོད་པ་དང༌། ཕྱི་ལོ་
༢༠༡༢ ཧེན་རེས་ཁེས་སིན་རྗིར་ཚུུགྱིས་ཕྱི་འབྲེལ་སྐོར་ལ་རྩོམ་ཡིག་ཅིག་སྤེལ་བའི་
ཁ་བྱང་ལ་“ཨ་རྒྱ་གཉིས་ཀྱི་མ་འོངས་པའི་འབྲེལ་ལམ། རྩོད་རྙོག་ནི་གདམ་ཀ་ཞིག་
ཡིན་པ་ལས་དགོས་མཁོ་ཞིག་མིན་” ཞེས་འཁོད་འདུག ཕྱི་ལོ་༢༠༡༡ ལ་དཔར་
སྐྲུན་བྱས་པའི་ཁོང་གི་རྒྱ་ནག་སྐོར་གྱི་དཔེ་དེབ་དེའི་ནང་ཨ་རྒྱ་གཉིས་ཀྱི་འབྲེལ་
བའི་སྐོར་ལ་རེ་བ་བཟང་པོ་ཞིག་བཅངས་ཡོད་པ་དང༌། ཁོང་གིས་ཨ་རྒྱ་གཉིས་ཀྱི་
འབྲེལ་བ་གསར་པ་དེ་བཞིན་ན་ཟུག་མེད་པའི་ངང་བཟང་ཕྱོགས་སུ་བསྐྱོད་ཐུབ་པ་ལ་
ཨ་རིའི་གདམ་ཀར་དཀའ་ལས་མེད་ཚུལ་དང༌། ད་དུང་རྩོམ་ཡིག་དེའི་ནང་འགྲན་ཟླ་
མུ་མཐུད་པ་ཡིན་ན་ཉེན་ཁ་ཚབས་ཆེན་ཡོད་སྐོར་ཉེན་བརྡ་བཏང་བའི་ནང་དུ་དམག་
འཁྲུག་གི་ཉེན་བརྡ་ཡང་ཚུད་ཡོད། རྩོམ་ཡིག་དེའི་ནང་དུ་རྡུལ་ཕྲན་མཚོན་ཆ་ཡོད་
པའི་དམག་དཔུང་དབར་གྱི་འཁྲུག་རྩོད་དེའི་ནང་ཤི་རྨས་ཚབས་ཆེན་དང་བསམ་
ཡུལ་ལས་འདས་པའི་མཇུག་འབྲས་ཡོང་གི་རེད་ཅེས་ཉེན་བརྡ་བཏང་ཡོད། རྒྱལ་
ཁབ་ཀྱི་བྱ་གཞག་འདི་ནས་གཡོལ་ཆེད་སྲིད་གཞུང་གཉིས་ཀྱིས་ངེས་པར་དུ་ཞི་
འགྲིག་ཆེད་འབད་བརྩོན་གྱིས་མངའ་ཁུལ་གྱི་འགྲོ་སྟངས་གསར་པ་བཟོ་དགོས་ཚུལ་
བྲིས་འདུག
དེ་བཞིན་ཕྱི་ལོ་༢༠༡༢ ལོའི་ཕྱི་ཟླ་གསུམ་པའི་ནང་ཨོ་བྷ་མའི་ཕྱི་སྲིད་དྲུང་
ཆེ་ལྕམ་སྐུ་ཧེ་ལེ་རི་ཁི་ལེན་ཌོན་(Hillary Clinton) ལགས་ཀྱིས་ཨ་རིའི་སྲིད་
འཛིན་ཟུར་པ་ནེའུ་ཁུ་སིན་དང་དྲུང་ཆེ་ཁེས་སིན་ལྗིར་(Nixon Kissinger) གཉིས་
ཀྱིས་ལོ་རྒྱུས་རང་བཞིན་ལྡན་པའི་རྒྱ་ནག་གི་གཟིགས་སྐོར་གནང་ནས་མི་ལོ་བཞི་
བཅུ་འཁོར་བའི་དུས་དྲན་སྐབས་སུ་དོ་སྣང་བྱེད་མཁན་དེ་ཙམ་བྱུང་མེད་ཀྱང་གལ་
གནད་ཧ་ཅང་ཆེ་བའི་གསུང་བཤད་ཅིག་གནང་འདུག ལྕམ་སྐུ་ཁོང་གི་རྗོད་ཚིག་
རྣམས་ཨ་རིའི་སྲིད་འཛིན་ཨོ་བྷ་མས་ཟླ་ཤས་སྔོན་གནང་བའི་གསུང་བཤད་དང་མ་
འདྲ་བ་ཞིག་འདུག་ལ། འབྲེལ་ལམ་འདི་ནི་སྔོན་ཆད་ཡོད་པའི་འབྲེལ་ལམ་དང་ཁྱོན་
ནས་མ་འདྲ་བ་ཞིག་ཡིན་པར་མ་ཟད། ཞི་བདེ་རྒྱ་མཚོའི་ཕྱོགས་གཉིས་ནས་བསམ་
བློ་གཏོང་སྟངས་དང་བྱ་སྤྱོད་ཐོག་འགྱུར་བ་ཞིག་ངེས་པར་དུ་གཏོང་དགོས་ཀྱི་ཡོད་
ཅེས་གསུངས་འདུག
མཉམ་ལས་དང་འགྲན་སྡུར་ཁྲོད་ང་ཚོས་བདེ་འཇགས་དང་གཉིས་ཕན་གྱི་
ལམ་ཁ་ཞིག་གསར་གཏོད་བྱེད་པར་ང་ཚོ་ཚང་མས་མཉམ་འབྲེལ་བྱེད་དགོས།
འདི་ནི་ཆ་རྒྱུས་མེད་པའི་གནས་སྟངས་ཤིག་ཡིན་པས་ང་ཚོས་གྲ་འགྲིག་པོ་ཞིག་
ཡོང་བ་བྱེད་དགོས། གང་ཡིན་ཟེར་ན་ང་ཚོ་འདི་ལ་ཤུགས་ཆེན་པོར་བརྟེན་བསྡད་
ཡོད། ཕན་ཚུན་གཅིག་ལ་གཅིག་བརྟེན་གྱི་ཁོར་ཡུག་ནང་གཉིས་ཀས་ཡག་པོ་མ་
བྱས་ན་ལམ་ལྷོངས་ཡོང་གི་མ་རེད། ང་ཚོས་སྔོན་ཆད་དང་རྩ་བ་ནས་མི་འདྲ་བའི་
མ་འོངས་པ་ཞིག་རྩོམ་དགོས། འདི་ནི་འགྲེལ་བཤད་གནང་རྒྱུ་ཁག་པོ་ཞིག་ཡིན་ན་
ཡང་ང་ཚོས་སྔོན་ཆད་ཀྱང་དཀའ་ངལ་ཆེ་བའི་ལས་དོན་བསྒྲུབས་མྱོང་ཡོད་ཅེས་
གསུངས་འདུག
འདིར་རྒྱ་ནག་སྐོར་ལ་ཨ་རིའི་གདམ་ཀ་གལ་ཆེན་པོ་ཡིན་པའི་བགྲོ་གླེང་
བྱེད་བཞིན་པ་མཐོང་ཐུབ། དེབ་འདིའི་དམིགས་ཡུལ་ཡང་བགྲོ་གླེང་དེ་ལ་ཞལ་
འདེབས་ཤིག་འབུལ་རྒྱུ་དེ་ཡིན། གཙོ་བོ་ཅིའི་ཕྱིར་ཨ་རིའི་མདུན་དུ་དཀའ་ངལ་མང་
པོ་ཞིག་སླེབས་པར་ཞིབ་འཇུག་གིས་ཐབས་ཤེས་གཞན་གང་ཡོད་མེད་སོགས་ལ་
དཔྱད་པ་གཏོང་གི་ཡིན། དེ་ཡང་རྒྱ་ནག་དང་ལྷན་དུ་ལམ་ཁ་གསར་པ་ཞིག་བཟོ་
བའི་གྲོས་མོལ་གྱི་གདམ་ཀ་ཁག་ཅིག་གསལ་པོར་བཟོ་རྒྱུ་ཡིན།
འདིར་དྲི་བ་མང་པོ་ཞིག་ལ་ལན་འདེབས་དགོས་ཀྱི་ཡོད། སྤྲོད་ལེན་གསར་
པ་དེ་གང་འདྲ་ཞིག་ཡིན་ནམ། ཨ་རིའི་ཕྱོགས་ནས་བློས་གཏོང་དགོས་པ་གང་དག
ཡིན་ནམ། རྒྱ་ནག་གི་དགོས་འདུན་ཁག་གང་ཡིན་ནམ། ཨ་རིས་གནད་དོན་ག་
རེའི་ཐོག་ལ་གུ་ཡངས་དང་ངོས་ལེན་བྱེད་མི་འོས་པ་རེད་དམ། ལག་ལེན་དངོས་ཀྱི་
ནང་དུ་ལས་ཀ་ཇི་ལྟར་བྱེད་དམ། དྲི་བ་འདི་དག་ལ་ག་ཚོད་ཀྱིས་ཞིབ་ཏུ་བལྟས་པ་
ཡིན་ན་གསལ་ནས་གསལ་བར་འགྲོ་བའི་གནད་དོན་ཁག་ནི། རྒྱ་ནག་གིས་མཉམ་
འབྲེལ་བྱས་པ་ཡིན་ན་ཨ་རིས་མུ་མཐུད་ནས་ཨེ་ཤེ་ཡའི་མངའ་ཁུལ་དུ་འགོ་གཙོ་
གནང་བའི་ཐོག་རྒྱ་ནག་དང་མཉམ་དུ་ཞི་བདེར་གནས་ཐུབ། འོན་ཀྱང༌། ང་ཚོས་
གསལ་པོར་མཐོང་ཐུབ་པ་ཞིག་ལ་དེ་ལྟར་ཡོང་བར་ཨ་རིའི་ངོས་ནས་དཀའ་ངལ་
ཆེ་བའི་གདམ་ཀ་རྣམས་ལ་གང་མགྱོགས་ཐག་གཅོད་བྱེད་མིན་ལ་རག་ལས་ཡོད།
ཨ་རིའི་ངོས་ནས་དཀའ་ངལ་ཆེ་བའི་གདམ་ཀ་རྣམས་ཀྱི་ཁྲོད་ནས་ལེགས་
པོ་ཞིག་གདམ་རྒྱུ་ནི་ཨོ་སི་ཊོ་ལི་ཡར་མཚོན་ན་དེ་ལས་གལ་ཆེ་བའི་གནད་དོན་
ཞིག་མེད། ཡིན་ན་ཡང་། ང་ཚོ་ཨོ་སི་ཊོ་ལི་ཡའི་ངོས་ནས་ཅི་ཞིག་བྱེད་ཀྱི་ཡོད་
དམ། ད་ལྟའི་བར་དུ་ཕྱོགས་གཉིས་ཀྱི་སྲིད་དོན་པ་ཚོས་ནམ་རྒྱུན་ཁ་ནས་
གཟུངས་སྔགས་ལྟར་སྐྱོར་བཞིན་པ་ནི་“ང་ཚོས་གདམ་ཀ་བྱེད་དགོས་ཀྱི་མེད་”
ཟེར་ནས་སེམས་གསོ་གཏོང་བ་དེ་ཡིན། “སྔོན་ཆད་ནས་བྱེད་བཞིན་པ་ལྟར་མ་
འོངས་པར་མུ་མཐུད་ནས་ཨ་རྒྱ་གཉིས་ཀྱི་དབར་དུ་ང་ཚོས་ཨ་རི་ལ་ཧ་ཅང་ཉེ་བའི་
མཐུན་གྲོགས་རྒྱལ་ཁབ་བྱེད་པ་དང་ཆབས་ཅིག་རྒྱ་ནག་དང་མཉམ་དུ་ཡང་ཚོང་
འབྲེལ་ཤུགས་ཆེན་བྱེད་ཐུབ་” ཟེར། ཁོང་ཚོས་དེ་ནི་སྲིད་བྱུས་ཀྱི་ཡོངས་ཁྱབ་
གསུང་འཕྲིན་འདྲ་པོ་ཞིག་ཏུ་སྒྲོག་གི་ཡོད་ཀྱང༌། དོན་དངོས་སུ་དེ་ནི་རང་ཉིད་ཀྱི་
རེ་བ་ཕྱི་རོལ་ཏུ་གསལ་སྟོན་བྱས་པ་ཙམ་རེད། མ་འོངས་པར་ང་ཚོས་མུ་མཐུད་དུ་
ཨ་རི་ལ་བདེ་སྲུང་ཐོག་བློས་གཏོད་པ་དང་དུས་མཚུངས་རྒྱ་ནག་ལ་དཔལ་འབྱོར་
འཕེལ་རྒྱས་ཆེད་བརྟེན་ཐུབ་ཀྱི་ཡོད་མེད་ནི། ཨོ་སི་ཊོ་ལི་ཡར་རག་ལས་མེད་པར་
དེ་ནི་ཨ་རྒྱ་གཉིས་ཀར་བརྟེན་ཡོད། གལ་སྲིད་ཕྱོགས་གཉིས་ཀས་ང་ཚོར་གདམ་
ཀ་སྤྲད་པ་ཡིན་ན་ང་ཚོས་གདམ་ཀ་མི་བྱེད་ཀ་མེད་རེད། གདམ་ཀ་བྱེད་དགོས་
པའི་དུས་ཤིག་ཡོང་གི་མ་རེད་བསམ་པའི་རྒྱུ་མཚན་ནི་ད་ལྟའི་བར་དུ་དེ་ལྟར་
བྱེད་དགོས་བྱུང་མེད་པས་རེད། རེ་བ་དེ་ནི་ཨ་རྒྱའི་འབྲེལ་བའི་ཁྲོད་རང་འཇགས་
གནས་པར་འདོད་པ་དེ་ཡིན་ཡང་། ད་ལྟ་ཡིན་ཤག་ཤག་གི་གནས་སྟངས་ལ་འགྱུར་
བ་ཐེབས་ཚར་བ་རེད།
ཨ་རྒྱའི་འབྲེལ་ལམ་སྡུག་ཏུ་ཕྱིན་པ་ཡིན་ན་ཨོ་སི་ཊོ་ལི་ཡར་ཉེན་ཁ་ཆེན་པོ་
ཡོད། གལ་སྲིད་ཨ་རྒྱའི་དབར་གྱི་འགྲན་རྩོད་ཁྲོད་ང་ཚོ་ཨ་རིའི་ཕྱོགས་སུ་ལངས་
པ་ཡིན་ན། རྒྱ་ནག་དང་དཔལ་འབྱོར་འབྲེལ་ལམ་གཙོར་བྱས་རྒྱལ་ཁབ་ཀྱི་དཔལ་
འབྱོར་ལ་ཁྱོན་ཡོངས་ནས་གྱོང་གུན་ཆེན་པོ་ཕོག་གི་རེད། ང་ཚོ་རྒྱ་ནག་དང་དམག་
འཁྲུག་གི་གདོང་གཏུགས་ལ་ག་ཚོད་ཐག་ཉེ་བ་དེ་ཙམ་གྱིས་བདེ་སྲུང་གི་འགྲོ་གྲོན་
རང་བཞིན་གྱིས་སྤར་དགོས་ཀྱི་ཡོད། ཉེན་ཁ་ངོ་མ་ནི་ང་ཚོས་མི་འདོད་བཞིན་དུ་
དམག་འཁྲུག་ཆེན་པོ་ཞིག་གི་ལམ་ཁར་བཙན་འདེད་བྱེད་ཀྱི་ཡོད་པ་དེ་ཡིན། གལ་
སྲིད་ང་ཚོ་ཨ་རིའི་ཕྱོགས་སུ་ལངས་ནས་རྒྱ་ནག་ལ་ཁ་གཏད་མ་བཅག་པ་ཡིན་ན་
ང་ཚོའི་མཐུན་གྲོགས་རྒྱལ་ཁབ་ཀྱི་ལོ་རྒྱུས་མཇུག་རྫོགས་པ་ཡིན་པས་ང་ཚོ་ཁེར་
རྐྱང་དུ་བསྐྱུར་གྱི་རེད། ཨ་རྒྱ་གཉིས་ཀྱི་དབར་འགྲན་རྩོད་སླེབས་པ་ཡིན་ན་ཨོ་སི
ཊོ་ལི་ཡར་མཇུག་འབྲས་ཡག་པོ་གཅིག་ཀྱང་མེད་པས་རླུང་རྟ་ཡར་འགྲོ་ཅན་གྱི་
རྒྱལ་ཁབ་དེའི་རླུང་རྟ་ཉམས་རྒུད་དུ་འགྲོ་བར་ཐེ་ཚོམ་མི་དགོས།
དོན་དངོས་ཐོག་ཨོ་སི་ཊོ་ལི་ཡའི་མ་འོངས་པ་རྒྱལ་ཁབ་གཞན་གཉིས་ཀྱི་
འབྲེལ་བའི་རྨང་གཞིའི་ཐོག་བཞག་ཡོད་བརྟེན་ང་ཚོ་བློ་བག་མི་ཕེབས་པའི་གནས་
སུ་བསྐྱལ་ཡོད། རྒྱུ་མཚན་ནི། ང་ཚོས་ཨ་རྒྱའི་འབྲེལ་བའི་འཕེལ་ཕྱོགས་ལ་ཤུགས་
རྐྱེན་དེ་ཙམ་སྤྲོད་མི་ཐུབ། ཕྱོགས་གཉིས་ཀར་གཟུ་དཔང་དགོས་ཀྱི་མེད་ལ། ཨོ་སི་
ཊོ་ལི་ཡར་མཚོན་ན་རྒྱལ་ཁབ་དེ་གཉིས་དབར་གྱི་གཟུ་དཔང་ཞིག་ཏུ་འགྱུར་ཐབས་
བྲལ། འོན་ཀྱང་ང་ཚོས་གཟུ་དཔང་བྱེད་མི་ཐུབ་པའི་རྒྱུ་མཚན་གྱིས་མཇུག་འབྲས་
གང་འདྲ་ཐོན་མིན་ལ་ཤུགས་མི་རྒྱག་པ་ནི་ནོར་འཁྲུལ་ཆེན་པོ་ཞིག་ཡིན་པར་འདོད།
འདི་བྱ་གཞག་ལས་སླ་བོ་ཞིག་གཏན་ནས་མིན། ང་ཚོའི་རེ་འདོད་རྣམས་དོན་དངོས་
དང་མཐུན་པ་ཞིག་ཡོང་བ་བྱེད་དགོས། གནད་དོན་འདི་དག་ནི་གལ་འགངས་དང་
ཁེ་གྱོང་ཆེན་པོ་ཡིན་པར་བརྟེན། ང་ཚོས་རང་ཉིད་ལ་ཕན་པའི་གྲུབ་འབྲས་ཤིག་
དང་། བསམ་ཡུལ་ལས་འདས་པའི་རྐྱེན་ངན་སྔོན་འགོག་གི་ཐབས་ཤེས་མ་བྱས་ན་
དངོས་གནས་རྨོངས་པ་རེད།
དེ་ཡང་ང་ཚོས་པེ་ཅིང་དང་ཝ་ཞིན་ཊོན་གཉིས་ལ་བརྒྱུད་སྐུལ་གྱིས་ཁོང་
ཚོའི་འབྲེལ་ལམ་དེ་གདོང་ཐུག་བྱེད་པ་ནས་མཉམ་ལས་ཀྱི་ཕྱོགས་སུ་དཀྱོག་ཐུབ་
པ་བྱེད་དགོས། རྒྱལ་ཁབ་གཉིས་ཀར་དེའི་ཐད་གཅིག་མཚུངས་ཀྱི་འགན་ཁུར་ཡོད།
འོན་ཀྱང་། ང་ཚོར་(ཨོ་སི་ཊོ་ལི་ཡ) ཝ་ཞིན་ཊོན་ནང་དུ་ཤུགས་རྐྱེན་ཅུང་ཙམ་ཡོད་
པས་འབད་བརྩོན་གྱི་ཁ་ཕྱོགས་དེར་གཏད་དགོས། མཐུན་གྲོགས་རྒྱལ་ཁབ་ཅིག་
ཡིན་པའི་ཆ་ནས་ང་ཚོས་ཨ་རིས་རྒྱ་ནག་ལ་འཛིན་པའི་སྲིད་བྱུས་ལ་ཐག་རིང་ནས་
རྒྱང་བལྟས་བྱས་ཏེ་མི་སྡོད་པར་ང་ཚོ་སྲིད་བྱུས་དེའི་ནང་ཚུད་པ་བྱེད་དགོས་ལ་དེ་
ཡང་ཆ་ཤས་གལ་ཆེན་པོ་ཞིག་ལེན་དགོས། སྲིད་འཛིན་ཨོ་བྷ་མ་ཡིས་ཨོ་སི་ཊོ་ལི་
ཡའི་རྒྱལ་ས་ཁེན་སྦི་རར་རྒྱ་ནག་སྐོར་ལ་ཆེས་གལ་གནད་ཅན་གྱི་གསུང་བཤད་
ཅིག་གནང་ཡོད་པ་དེས་ཨོ་སི་ཊོ་ལི་ཡ་རྒྱ་ནག་གི་ཁ་གཏད་དུ་ལངས་དགོས་པར་
གསལ་སྟོན་བྱས་ཡོད། དེ་བས་ང་ཚོར་པེ་ཅིང་དང་བསྡུར་ན་ཝ་ཞིན་ཊོན་ལ་རང་
ཉིད་ཀྱི་དགོས་འདོད་འདོན་པའི་གོ་སྐབས་ཆེ་བ་ཡོད། ལྷག་པར་དུ་ཝ་ཞིན་ཊོན་
ནི་རང་དབང་གུ་ཡངས་ཀྱི་ས་ཁུལ་ཞིག་ཡིན་པ་དང༌། ཁྲོམ་རའི་རང་དབང་ཐོག་
རྒྱུ་མཚན་ལྡན་པའི་སྐད་ཆ་བཤད་མཁན་ལ་གོ་སྐབས་ཆེན་པོ་ཡོད། འོན་ཀྱང༌།
ཝ་ཞིན་ཊོན་ནས་གསན་འཇོག་ཡོང་ཆེད་ང་ཚོས་ཁུངས་སྐྱེལ་གྱི་རྒྱུ་མཚན་ཞིག་
བཤད་དགོས། ནང་དོན་ནི་ང་ཚོས་ཨ་རྒྱའི་འབྲེལ་ལམ་ནང་གདམ་ཀ་གང་ཡོད་
ཤེས་རྟོགས་ཐུབ་དགོས་ལ་གདམ་ཀ་གང་ཞིག་ཡག་ཤོས་ཡིན་མིན་དེ་ངོ་སྤྲོད་དམ་
འགྲེལ་བཤད་ཡག་པོ་ཞིག་རྒྱག་ཐུབ་དགོས་ཀྱི་ཡོད།
དེབ་འདིའི་ནང་ཨ་རྒྱའི་དབར་དུ་འབྲེལ་ལམ་གསར་པ་ཡོང་བའི་ཐབས་ཤེས་
ཞིབ་ཕྲ་འཚོལ་སྙེག་བྱེད་དོན་ཡང་དེ་ཡིན། སྟོབས་ཤུགས་ཐུན་མོང་དུ་སྤྱོད་པའི་
འབྲེལ་ལམ་དེ་ལག་བསྟར་བྱེད་ཐབས་དང༌། དེའི་ཆེད་དཔལ་འབྱོར་གྱི་གྱོང་གུན་
ཅི་འདྲ་ཡོད་མེད། དེ་ལས་གཞན་པའི་ཐབས་ཤེས་གང་ཞིག་ཡོད་མེད་བཅས་རེད།
རྒྱུ་མཚན་འདི་ལ་གོམས་འདྲིས་ཆགས་པར་རྒྱུན་རིང་པོ་ཞིག་དགོས་ཀྱི་རེད། ཨ་
རིའི་སྟོབས་ཤུགས་དེ་རྒྱ་ནག་དང་མཉམ་དུ་བགོ་བཤའ་རྒྱག་དགོས་པའི་གནས་
སྟངས་འདི་ལ་ཨ་རིའི་མི་མང་གིས་ངོས་ལེན་བྱེད་མི་ཐུབ་པ་དེ་བཞིན་ཨོ་སི་ཊོ་ལི་
ཡའི་མི་མང་གིས་ཀྱང་ངོས་ལེན་བྱེད་པར་དཀའ། ལུང་པ་འདིའི་ནང་དུ་ཡོ་རོབ་པ་
ཐོག་མར་གནས་སྤོ་བྱས་ནས་ད་ལྟའི་བར་ང་ཚོའི་བདེ་འཇགས་ཆེད་དབྱིན་ཇིའི་མི་
རིགས་སམ་ནུབ་ཕྱོགས་པའི་སྟོབས་ཤུགས་ལ་བརྟེན་ནས་སྐྱིད་སྡོད་བྱེད་ཀྱི་ཡོད།
དེ་ཡང་(རླབས་ཆེ་བ་དང་མཐུན་གྲོགས་) དབྱིན་ཡུལ་དང་དེ་ནས་ཨ་རིར་བརྟེན་བསྡད་
པ་རེད། ད་ལྟའི་བར་དུ་གདམ་ཀ་དེ་ཡང་དག་པ་དང་བདེན་པ་ཡིན་ཡང་། ལོ་རྒྱུས་
རང་བཞིན་ཅན་གྱི་ཨེ་ཤེ་ཡའི་ཁུལ་གྱི་དཔལ་འབྱོར་ཡར་རྒྱས་དང་ལྷག་པར་དུ་རྒྱ་
ནག་འཕེལ་རྒྱས་སོང་བ་འདིས། ཡུལ་བབ་སྲིད་བྱུས་“ ཀྱི་རྨང་གཞིའི་ཐོག་གོང་
འཕེལ་བཏང་བའི་ཨོ་སི་ཊོ་ལི་ཡའི་ཐབས་ཇུས་ཀྱི་རྣམ་པར་གཡོ་སྐྱོམ་ཐེབས་ཀྱི་
ཡོད། ང་ཚོ་འཛམ་གླིང་གསར་པ་ཞིག་གི་ནང་འཚོ་སྡོད་བྱེད་ཀྱི་ཡོད་པས་ང་ཚོའི་
ཐབས་ལམ་ཁག་ཀྱང་གསར་པ་ཡིན་དགོས་ཀྱི་ཡོད།
ང་ཚོས་བསམ་ཚུལ་རྣམས་ཤུགས་ཆེན་པོས་ཝ་ཞིན་ཊོན་ལ་བཤད་པའི་
གོམས་གཤིས་འཇགས་རྒྱུར་ཅུང་ཟད་འགོར་གྱི་རེད། རྒྱུན་རིང་པོར་ཨོ་སི་ཊོ་ལི་
ཡའི་ཐབས་ཇུས་ཀྱི་རྣམ་པ་སྟབས་བདེ་བོ་ཞིག་ཡིན་པའི་རྒྱུ་མཚན་ནི་ད་ལྟའི་བར་
དུ་ང་ཚོའི་མངའ་ཁུལ་དུ་ཨ་རིའི་སྟོབས་ཤུགས་ལ་འགྲན་ཟླ་བྱེད་མཁན་མེད་པ་
དང༌། ཨོ་སི་ཊོ་ལི་ཡར་རང་བཞིན་གྱིས་བདེ་འཇགས་ཡིན་པར་བརྟེན་ང་ཚོའི་ཝ་
ཞིན་ཊོན་ལ་དགོས་འདུན་འཕར་མ་འདོན་དགོས་བྱུང་མེད། ལྷག་པར་དུ་ང་ཚོའི་
ཕྱོགས་ནས་ཝ་ཞིན་ཊོན་གྱིས་ཡག་ཤོས་དེ་མཁྱེན་གྱི་ཡོད་ངེས་གཏན་བྱས་ནས་
བསྡད་པ་རེད། དེ་བས་ང་ཚོས་མི་རབས་གཅིག་ལྷག་རིང་ཝ་ཞིན་ཊོན་དང་མཉམ་
དུ་ཨ་རིའི་སྲིད་བྱུས་ཀྱི་ཁ་ཕྱོགས་གང་དུ་འགྲོ་བཞིན་ཡོད་མེད་ཀྱི་བགྲོ་གླེང་དང་
དངོས་ཐོག་བདེན་འཚོལ་བྱེད་པའི་གོམས་གཤིས་འཇག་ཐུབ་མེད།
ཨེ་རག་སྟེང་གི་ཨ་རིའི་ནོར་འཁྲུལ་ཏེ་མི་ལོ་བཅུ་ཕྲག་གོང་གི་ཨེ་རག་
དམག་འཁྲུག་དེས་ཨ་རིའི་ཐག་གཅོད་ལ་ང་ཚོས་བློ་གཏོད་རྐྱང་བྱེད་མི་ཉན་པའི་
དྲན་གསོ་ཞིག་བཏང་ཡོད་ངེས། མཐུན་གྲོགས་ཡག་པོ་ཞིག་བྱེད་པར་ཝ་ཞིན་ཊོན་
གྱི་ཐག་གཅོད་ཚང་མ་ངོས་ལེན་བྱེད་པ་གཅིག་པོས་འགྲིག་གི་མེད། ད་དུང་ཨ་རིས་
རྒྱ་ནག་མཉམ་དུ་ག་རེ་བྱས་ཀྱང་ཨ་རིའི་ངོས་ནས་ཐག་གཅོད་ཡག་ཤོས་དེ་བྱེད་
ཀྱི་རེད་བསམ་པའི་ཨུ་ཚུགས་རྒྱག་གི་ཡོད། བསམ་ཚུལ་དེ་ནི་རྒྱ་ནག་གིས་ཨེ་ཤེ་
ཡའི་གཙོ་བདག་བྱེད་འཆར་གྱི་འགྲན་རྩོད་ཁྲོད་ཨོ་སི་ཊོ་ལི་ཡ་རང་ཉིད་ཨ་རིའི་
ཕྱོགས་སུ་ལངས་པ་ལས་གདམ་ཀ་གཞན་མེད་པར་བསམ་གྱི་ཡོད། བདེན་པར་
རློམས་པའི་བསམ་ཚུལ་འདི་གཉིས་ཀར་ད་ལྟ་ང་ཚོས་ངེས་པར་དུ་འདྲི་བརྩད་བྱེད་
དགོས་ཀྱི་འདུག

ལེའུ་གཉིས་པ།
ཨེ་ཤེ་ཡ་ཁུལ་གྱི་ཨ་རི།

འགྲན་ཟླ་བྲལ་བའི་མངའ་ཁུལ་གྱི་འགོ་གཙོ།
ཨ་རིའི་སྲིད་འཛིན་ནེ་ཁུ་སིན་ཕྱི་ལོ་ ༡༩༧༢ ལོར་རྒྱ་ནག་ལ་གཟིགས་སྐོར་དུ་
ཕེབས་པ་ནས་བཟུང་མི་ལོ་བཞི་བཅུའི་རིང་ལ་ཨ་རིས་ཨེ་ཤེ་ཡའི་མངའ་ཁུལ་གྱི་
འགོ་གཙོ་བྱས་པ་དང༌། ཁོང་ཚོའི་འགོ་གཙོའི་གནས་བབས་ལ་འགྲན་རྩོད་བྱེད་
མཁན་བྱུང་མེད་པ་དེའི་གྲུབ་འབྲས་ནི་རྫོགས་ལྡན་གྱི་དུས་སྐབས་ཤིག་ཡིན། ཨ་
རིར་མཚོན་ན་སྔར་མེད་ཀྱི་དབང་ཤུགས་བེད་སྤྱོད་གཏོང་རྒྱུ་བྱུང་བ་དང༌། རང་ཉིད་
ཀྱི་དབང་ཆའི་ཟིལ་ཤུགས་འོག་ཏུ་ཨེ་ཤེ་ཡའི་མངའ་ཁུལ་འདིར་རྒྱུན་རིང་གི་ལོ་
རྒྱུས་ནང་བྱུང་མ་མྱོང་བའི་ཞི་བདེ་དང་ཕྱུག་འགྱུར་གྱི་དུས་རབས་ཤིག་ལ་ལོངས་
སྤྱོད་རྒྱུ་བྱུང༌།
གྲུབ་འབྲས་འདི་ནི་དངོས་གནས་དྲང་གནས་བློ་ཡུལ་དུ་མི་ཤོང་བ་ཞིག་རེད།
ཨེ་ཤེ་ཡའི་མངའ་ཁུལ་འདིར་དུས་རབས་གཅིག་ལྷག་རིང་གི་དམག་འཁྲུག་དང་
ཁ་ཐོར་གྱི་དཀའ་སྡུག་གི་གནས་ལས་གྲོལ། ཕྱི་ལོ་༡༩༧༢ ནས་བཟུང་བསྔགས་
པར་འོས་པའི་ཆབ་སྲིད་ཀྱི་འགྱུར་ལྡོག་གི་གོམ་འགྲོས་དང༌། སྤྱི་ཚོགས་ཡར་
རྒྱས། དཔལ་འབྱོར་གོང་འཕེལ། རྒྱལ་ཁབ་ཕན་ཚུན་འཆམ་མཐུན་གྱི་འགྱུར་འགྲོས་
བཅས་ཀྱིས་ཨེ་ཤེ་ཡའི་དུས་རབས་ཀྱི་རྨང་གཞི་བཏིང༌། ཨ་རིའི་འགོ་གཙོའི་
གནས་བབས་ནི་ཕྱོགས་མང་པོ་ནས་འགྱུར་འགྲོས་འདིའི་ཁྲོད་དུ་གལ་འགངས་
ཆེན་པོར་གྱུར་ཡོད། ཁོང་ཚོས་ཨེ་ཤེ་ཡའི་ཤར་ཕྱོགས་ཁུལ་གྱི་འཁྲུག་རྩོད་རྣམས
བཙན་འགོག་བྱས་པ། དཔེར་ན། སེ་ཕེར་ཌེ་གླིང་ཕྲན་ཁུལ་གྱི་འཐབ་འཛིང་ལྟ་བུ་
དང༌། ཡང་ན། ཕྱི་ལོ་ ༡༩༧༩ ལོར་རྒྱ་ནག་གིས་ཝེ་ཐི་ནམ་ལ་རྒོལ་འཛིང་བྱས་
ནས་བཟུང་ད་ལྟའི་བར་ཨེ་ཤེ་ཡའི་ཁུལ་དུ་སྟོབས་ཆེན་དམག་དཔུང་ཁག་སྤྱོད་
དགོས་བྱུང་མེད་ལ། ཨ་རིའི་འགོ་གཙོའི་གནས་བབས་འདིས་སྟོབས་ཆེན་རྒྱལ་
ཁབ་གཞན་གྱིས་སྟོབས་ཆུང་རྒྱལ་ཁབ་ཁག་ལ་དབང་ཤུགས་ཡོང་རྒྱུ་འགོག་ཐབས་
བྱས་ཡོད། དེར་བརྟེན་མངའ་ཁུལ་འདིར་ཕན་ཚུན་འགྲན་རྩོད་བྱེད་པ་ལས་ལྡོག་སྟེ་
གུ་ཡངས་དང་ཆིག་སྒྲིལ་གྱི་མངའ་ཁུལ་ཞིག་མངོན་འགྱུར་བྱུང་ཐུབ་པ་དང༌། ལྷག་
པར་དུ་ཆབ་སྲིད་བཅོས་བསྒྱུར་དང་མང་གཙོའི་ལམ་ལུགས་ཡར་རྒྱས་ལ་འགྲོ་བར་
རྒྱབ་སྐྱོར་དང་སྐུལ་འདེད་བཏང་ཡོད། ད་དུང་དེ་ཡིས་ཨེ་ཤེ་ཡ་ནི་ཨ་རིས་སྣེ་ཁྲིད་
པའི་དཔལ་འབྱོར་ཁྲོམ་རའི་ནང་གོ་ལ་གཅིག་གྱུར་གྱི་རླབས་ཕྲེང་གི་རྗེས་ཟིན་པར་
བྱས་པས་ཁོང་ཚོ་འཕེལ་རྒྱས་དང་སྤྱི་ཚོགས་སྔོན་ཐོན་གྱི་ལམ་ཁར་ཁྲིད་པ་རེད།
ཨ་རིའི་འགོ་གཙོ་མེད་ན་གོང་གི་འགྱུར་བ་དེ་དག་ཡོང་མི་སྲིད། ཨེ་ཤེ་ཡའི་མངའ་
ཁུལ་འཕེལ་རྒྱས་བྱུང་བ་དེ་དག་ཨ་རིའི་དུས་རབས་“ཁྲོད་ཀྱི་གྲུབ་འབྲས་ཆེ་ཤོས
ཀྱི་གྲས་སུ་བརྩི་བཞིན་ཡོད།
ཨེ་ཤེ་ཡ་མངའ་ཁུལ་དུ་འགྲན་ཟླ་བྲལ་བའི་འགོ་གཙོའི་གནས་བབས་དེ་ནི་
ཨ་རི་ཁོང་ཚོར་ལམ་ལྷོངས་ཡོང་བའི་གནད་འགག་གཙོ་བོ་གཅིག་ཀྱང་ཡིན། ཨེ་
ཤེ་ཡའི་དཔལ་འབྱོར་འཕེལ་རྒྱས་དེས་ཨ་རིའི་དཔལ་འབྱོར་འཕེལ་རྒྱས་ལ་མཐུན་
འགྱུར་བྱས་ཡོད་པ་ཙམ་དུ་མ་ཟད། གྲང་དམག་སྐབས་སུ་ཨེ་ཤེ་ཡའི་ནང་ཨ་རིའི་
འགོ་གཙོའི་གནས་བབས་ལ་ཕན་ཐོགས་ཆེན་པོ་བྱུང་བ་དང༌། སོ་ཝེ་ཌིས་6རིམ་
བཞིན་ཉམས་དམས་སམ་འཐོར་ཞིག་ཏུ་འགྲོ་བའི་མཐུན་རྐྱེན་དུ་གྱུར། ཡ་མཚན་པ་
ཞིག་ལ། འདི་དག་ཚང་མ་ཝེ་ཐི་ནམ་གྱི་དམག་འཁྲུག་ལམ་ལྷོངས་མ་བྱུང་བའི་རྗེས་
སུ་བྱུང་བ་ཞིག་ཡིན་ལ། ཨ་རིའི་དམག་འཁྲུག་གི་ནོར་འཁྲུལ་ཆེ་ཤོས་དེ་ཐབས་
ཇུས་ཀྱིས་སྒོ་ནས་གྲུབ་འབྲས་ཆེ་ཤོས་སུ་བསྒྱུར་ཐུབ་པ་བྱུང༌། འཕེལ་རིམ་འདི་ལ་
རྒྱུ་རྐྱེན་གཉིས་ཡོད་པ་ནི།
དང་པོ། ཨ་རིའི་དམག་དཔུང་ལ་ཝེ་ཐི་ནམ་ལྷོ་ཕྱོགས་སུ་ལམ་ལྷོངས་མ་བྱུང་
ན་ཡང་། རྒྱུན་རིང་གི་འཐབ་རྩོད་འདིས་ཨེ་ཤེ་ཡའི་རྒྱལ་ཁབ་མང་པོ་ཞིག་དུས་ཚོད་
གཉན་འཕྲང་ཅན་གྱི་ནང་དུ་རྒྱ་ནག་གི་སྟོབས་ཤུགས་འོག་ནས་འགོག་ཐུབ་པ་བྱུང་
ཞིང་། ལྷག་པར་དུ་ཨེ་ཤེ་ཡ་ལྷོ་ཤར་གྱི་རྒྱལ་ཁབ་གསར་པ་ཁག་ཅིག་རང་ཉིད་ཀྱི་
རྐང་པའི་ཐོག་བརྟན་པོར་ལངས་ཐུབ་པ་བྱུང་ཡོད། རྒྱ་ནག་དང་དམར་པོའི་རིང་
ལུགས་ངོས་ལེན་མ་བྱས་པར་ཆབ་སྲིད་ལམ་ལུགས་གུ་ཡངས་དང་(མཚམས་རེར་
ཧ་ཅང་དལ་བོའི་ངང་) ཁྲོམ་ར་ཅན་གྱི་དཔལ་འབྱོར་ལམ་ལུགས་ཐོག་ལ་བསྐྱོད་ཐུབ་
པ་བྱུང་ཡོད། སྲིད་འཛིན་ནེ་ཁུ་སེན་མཆོག་གིས་འདི་དག་མཁྱེན་རྟོགས་བྱུང་འདུག
ཁོང་གིས་ཝེ་ཐི་ནམ་གྱི་དམག་འཁྲུག་དེ་གལ་ཆེན་པོ་ཡིན་པའི་རྒྱུ་མཚན་ནི་དམག་
འཁྲུག་དེས་ཉུང་མཐའ་ཡང་ཨེ་ཤེ་ཡའི་མངའ་ཁུལ་དུ་རྒྱལ་ཁབ་གཞན་རྣམས་ལ་
དབུགས་གཏོང་བའི་གོ་སྐབས་ཤིག་ཡོང་གི་རེད་ཅེས་གསུངས་འདུག ཁོང་གིས་
༡༩༦༧ ལོར་ཕྱག་བྲིས་ཤིག་གི་ནང་དུ། ཁ་ཤས་ཀྱིས་འདི་ནི་སྦག་རྩེད་ཀྱི་གཞུང་
ལུགས་ཤིག་རེད་བསམ་མོད། གལ་སྲིད་ཨ་རིར་དམ་བཅའ་བརྟན་པོ་ཞིག་མེད་པ་
ཡིན་ན་ཝེ་ཐི་ནམ་དང་ཨེ་ཤེ་ཡའི་ཁུལ་ནི་འཇིག་རྟེན་གཞན་པ་(ད་ལྟ་དང་མ་འདྲ་བ་)
ཞིག་ཡིན་ངེས་རེད་ཅེས་གསུངས་འདུག ལྷོ་ཤར་ཨེ་ཤེ་ཡའི་ཁུལ་གྱི་རྒྱལ་ཁབ་མང་
པོས་དེ་ལ་ངོས་ལེན་བྱེད་ངེས་ཡིན།
གཉིས་པ། ཝེ་ཐི་ནམ་ནང་ཨ་རིའི་དམག་འཁྲུག་ལ་ལམ་ལྷོངས་མ་བྱུང་བའི་
སྐབས་དེར་རྒྱ་ནག་ནང་ལ་གུ་ཡངས་ཀྱི་མྱུ་གུ་འབུས་འགོ་བརྩམས། གང་ཡིན་ཟེར་
ན༑ རྒྱ་ནག་དང་མཉམ་དུ་གྲོས་མཐུན་ཞིག་བྱུང་བར་བརྟེན་ཨ་རིའི་དམག་དཔུང་
རང་ཡུལ་ལ་ལོག་རྒྱུ་བྱུང་བ་རེད། ཨ་རིའི་དམག་དཔུང་ཝེ་ཐི་ནམ་ནས་ཕྱིར་ཐོན་
པ་དེ་རྒྱ་ནག་དང་འབྲེལ་བ་ཡོད། མདོ་དོན་ཝ་ཞིན་ཊོན་ལ་མཚོན་ན་ཝེ་ཐི་ནམ་དེ་
བཞིན་ཨ་རྒྱའི་དབར་གྱི་ཐབས་ཇུས་ཀྱི་འགྲན་རྩོད་ཁྲོད་གཞི་རྩ་གལ་ཆེན་ཞིག་ཏུ་
གྱུར་འདུག གལ་སྲིད་འགྲན་རྩོད་མཚམས་བཞག་པ་ཡིན་ན་ཝེ་ཐི་ནམ་རང་བཞིན་
གྱིས་ཀློད་བཞག་ན་འགྲིག་གི་ཡོད་པ་དང་དོན་དངོས་ཡང་དེ་ལྟར་བྱུང་བ་རེད། ཝེ་
ཐི་ནམ་ནས་ཕྱིར་འཐེན་བྱེད་པའི་རྒྱུ་མཚན་གཞན་གཅིག་ནི་ཨུ་རུ་སུ་ལ་ཁ་གཏད་
གཅོག་པར་རྒྱ་ནག་གི་རྒྱབ་སྐྱོར་ཐོབ་པའི་རེ་བ་བརྒྱབ་པ་རེད། དེ་ནི་ཨ་རིའི་སྲིད་
འཛིན་ནེ་ཁུ་སིན་དང་ཕྱི་སྲིད་དྲུང་ཆེ་ཁི་སིན་འཇིར་རྣམ་གཉིས་ཀྱིས་རྒྱ་ནག་ལ་ཞི་
འགྲིག་བྱས་ཏེ་འགྲན་རྩོད་ནས་གཡོལ་བའི་རྒྱུ་མཚན་གཙོ་བོ་ཞིག་ཆགས་ཡོད།
ཁོང་ཚོས་དུས་ཚོད་དམ་འཛིན་ཡག་པོ་གནང་འདུག སྐབས་དེར་ཝེ་ཐི་ནམ་ལྷོ་
ཕྱོགས་སུ་ཨ་རི་ལ་ཕམ་ཉེས་བྱུང་མིན་ལ་མ་ལྟོས་པར་རྒྱ་ནག་ལ་མཚོན་ན་ནང་
ཁུལ་གྱི་ཟིང་འཁྲུག་དང༌། དཔལ་འབྱོར་ཡར་རྒྱས་མེད་པ། རྒྱལ་སྤྱིའི་སྤྱི་ཚོགས་
ཀྱིས་ཁེར་རྐྱང་ལ་ཕུད་པ་བཅས་ཀྱི་དབང་གིས་ཨ་རིར་ཨེ་ཤེ་ཡའི་ནང་འགོ་གཙོའི་
གནས་བབས་ལ་རྒྱ་ནག་ཕྱོགས་ནས་འགྲན་རྩོད་མི་བྱེད་པའི་ངོས་ལེན་བྱས་འདུག
མངའ་ཁུལ་གྱི་འགོ་གཙོར་འགྱུར་བའི་ལམ་ཁ།
ཨེ་ཤེ་ཡའི་ཐབས་ཇུས་ལྟེ་བ་ནི་མངའ་ཁུལ་དེའི་བྱང་ཤར་ཡིན། དེང་སྐབས་རྒྱ་ནག་
དང་། ཉི་ཧོང་། ཀོ་རི་ཡ། ཐེ་ཝན་བཅས་ནི་འཛམ་གླིང་སྟེང་གི་དཔལ་འབྱོར་དང་
སྟོབས་ཤུགས་གཅིག་ཏུ་སྤུངས་པའི་ས་གནས་ཤིག་ཆགས་ཡོད་ཀྱང་། བྱང་ཤར་
ས་ཁུལ་དེ་རྟག་པར་ཐབས་ཇུས་དམིགས་ཡུལ་གྱི་ལྟེ་བར་གྱུར་ཡོད་པ་དང་།
རིས་གནས་དེར་རྒྱུན་རིང་པོར་དམག་གི་རྟེན་གཞི་བཏིང་ཡོད། དེ་ནི་ནུབ་གོ་ལ་
ཕྱེད་ཀ་ལས་གཞན་གྱི་མངའ་ཁུལ་དུ་ཨ་རིའི་དམག་དཔུང་དང་ཆབ་སྲིད་ཀྱི་ཤུགས་
རྐྱེན་ཆེན་པོ་རྒྱུན་གནས་ཡོང་བར་ལག་བསྟར་བྱེད་ཐུབ་ཡོད།
ཡོ་རོབ་མི་སེར་སྤེལ་བའི་རྒྱལ་ཁབ་ཁག་གིས་བྱང་ཤར་ཨེ་ཤེ་ཡ་ནི་གཅོག་
དཀའ་བའི་ལྐོགས་ཤུན་མཐུག་པོའི་ཤིང་འབྲས་ཤིག་ཏུ་མཐོང་ཡོད། ཁོང་ཚོས་
རྒྱུན་རིང་པོར་ལྷོ་ཤར་ཨེ་ཤེ་ཡའི་མངའ་ཁུལ་གྱི་མཚོ་རྒྱུད་སྟངས་འཛིན་བྱས་རྗེས་
དབང་ཤུགས་བྱང་ཕྱོགས་སུ་སྤེལ་བར་རྒྱ་ནག་གི་མིན་དང་ཆིན་རྒྱལ་རབས། ཉི་
ཧོང་གི་ཊོ་ཀོ་སྒ་བ་ཞོ་རྒུའུ་ན་དེ་ (Tokugawa shogunate) སོགས་ཀྱིས་ནུབ་
ཕྱོགས་པའི་དབང་ཤུགས་ལ་ཚད་བཀག་བྱས་ཡོད། རྒྱལ་ཁབ་འདི་དག་གང་ལ་
གང་འཚམ་གྱིས་འདྲ་མཚུངས་དང༌། ནུས་པ་དང་ལྡན་པ། དམག་ཤུགས་ཆེ་བ་
བཅས་ལ་བརྟེན་རྒྱུན་རིང་པོར་ནུབ་ཕྱོགས་པའི་སིམ་འཛུལ་ལ་གདོང་ལེན་བྱས་
ཡོད། བཟོ་ལས་གསར་བརྗེ་ཡིས་ནུབ་ཕྱོགས་པར་འགྲན་ཟླ་བྲལ་བའི་སྟོབས་
ཤུགས་སྤྲད་པས་གཞི་ནས་ཨེ་ཤེ་ཡར་ལག་པ་བསྲིངས་ཐུབ་པ་བྱུང༌། དེ་ཡང་ཕྱི་
ལོ་༡༨༤༠ ནང་དབྱིན་ཇིའི་དམག་དཔུང་གིས་ཆིན་རྒྱལ་ཁབ་དང་ཉལ་ཐའི་དམག་
འཁྲུག་ཐོག་མར་བརྒྱབ་པ་ནས་ནུབ་ཕྱོགས་པའི་སྟོབས་ཤུགས་ནུབ་ཤར་ཨེ་ཤེ་
ཡའི་ནང་བློ་ཐག་རྦད་ཆོད་ཀྱིས་སྤེལ།
དུས་ཡུན་རིང་པོ་མ་འགོར་བའི་རྗེས་སུ། ཨ་རིའི་མཚོ་དམག་གི་དམག་སྤྱི་
ཆེན་མོ་མ་ཐེའོ་ཕེ་རིས་(Matthew Perry)ནས་དམག་གྲུ་རྣམས་(མཚོ་དམག་ནག་པོ)
ཀྲོག་ཀྱོ་མཚོ་འགྲམ་ལ་བཏང་བ་ནས་བཟུང་ནུབ་ཕྱོགས་པའི་སྟོབས་ཤུགས་དེ་ནུབ་
ཤར་ཨེ་ཤེ་ཡའི་ནང་སྤེལ་བའི་ལོ་རྒྱུས་ཀྱི་འགོ་བཙུགས་པ་རེད། ཡིན་ན་ཡང་།
དུས་རབས་བཅུ་དགུ་པའི་མཇུག་ཙམ་བར་དུ་ཁོང་ཚོས་མངའ་ཁུལ་དེའི་ནང་རང་
ཉིད་ཀྱི་དབང་ཤུགས་སྤེལ་བར་འབད་བརྩོན་བྱས་མེད། ཕྱི་ལོ་ ༡༨༨༠ ནང་ཨ་རིའི་
དཔལ་འབྱོར་སྟོབས་ཤུགས་དབྱིན་ཇི་ལས་བརྒལ་ཏེ་འཛམ་གླིང་ཐོག་གི་དཔལ་
འབྱོར་ཆེ་ཤོས་སུ་གྱུར་པ་དང༌། ཨ་རིས་མཚོ་དམག་རྒྱ་བསྐྱེད་བཏང་ནས་ཐོག་དང་
པོར་རྒྱང་ཐག་རིང་པོའི་སྡིངས་ཆའི་སྟེང་འཐབ་འཛིང་བྱེད་པའི་འཇོན་ཐང་ངམ་ནུས་
པ་ལྡན་པར་གྱུར། དུས་རབས་བཅུ་དགུ་པར་ཡོ་རོབ་པའི་སྟོབས་ཤུགས་ཉམས་
རྒུད་ལ་འགྲོ་བཞིན་པའི་འཛམ་གླིང་གི་སྒྲོམ་གཞིའི་ནང་དུ་ཨ་རིའི་སྟོབས་ཤུགས་དེ་
དགོས་གལ་ཆེན་པོར་གྱུར་ཡོད།
སྐབས་དེར་འཇར་མན་རྒྱལ་ཁབ་དེ་ཡོ་རོབ་ཀྱི་དཀྱིལ་དབུས་སུ་ཆིག་སྒྲིལ་
དང་སྟོབས་ཤུགས་ཆེན་པོ་ཆགས་པ་དང༌། ཨུ་རུ་སུ་བཟོ་ལས་ཅན་དུ་བསྒྱུར་འགོ་
ཚུགས་པའི་ཁྲོད་བགྲང་ལས་འདས་པའི་མི་མང་ལ་དཔལ་འབྱོར་གྱི་ཁེ་ཕན་ཆེན་པོ་
འབྱུང་སྲིད་པ་བཅས་ལ་བརྟེན་ཡོ་རོབ་པའི་ཐབས་ཇུས་ཀྱི་ཁ་ཕྱོགས་མགྱོགས་མྱུར་
གྱིས་སྒྱུར་དགོས་བྱུང༌། དེ་ལས་གཞན་ཡོ་རོབ་ཀྱི་རྒྱལ་ཁབ་ཁ་ཤས་ཀྱིས་དམག་
གྲུ་འབོར་ཆེན་བཟོ་སྐྲུན་གྱིས་དབྱིན་ཇིའི་ཕུལ་དུ་བྱུང་བའི་མཚོ་དམག་གི་འགྲན་
ཟླར་ལངས། ནང་ཁུལ་ལ་འགྲན་སྡུར་གྱི་རྣོ་ངར་ཆེ་རུ་ཕྱིན་པའི་དབང་གིས་དེ་སྔོན་
ཡོ་རབ་རྒྱལ་ཁབ་ཁག་ཞི་བདེར་གནས་ཐབས་ཀྱི་གྲོས་མཐུན་རྙིང་པ་ཁག་ལ་ཡང་
ནག་ཐིག་ཤོར། རང་ཉིད་ཀྱི་མངོན་འདོད་དང་མ་མཐུན་པར་བརྟེན་སྔོན་མའི་སྒྲིག་
གཞི་ཁག་གི་ནུས་པ་ཆུང་ནས་ཆུང་དུ་གྱུར་པའི་ཤུགས་རྐྱེན་དེ་ཡོ་རོབ་ཙམ་མ་ཟད་
མི་སེར་སྤེལ་ཡུལ་གྱི་རྒྱལ་ཁམས་ཡོངས་སུ་ཁྱབ།
གནས་ཚུལ་དེ་འདྲ་བྱུང་བར་བརྟེན། གཞི་རྒྱ་བསྐྱེད་བཞིན་པའི་ཨ་རིའི་
མངོན་འདོད་འགྲུབ་པར་ཡོ་རོབ་རྒྱལ་ཁབ་ཁག་ལ་བློ་གཏད་བཅོལ་རྒྱུ་མེད་པར་
མཐོང་ནས། ཁོ་ཚོས་ཐོག་མར་བྱང་ཤར་ཨེ་ཤེ་ཡའི་ནང་དུ་ཤུགས་རྐྱེན་སྤེལ་
དགོས་པ་ཁ་ཚ་དགོས་གཏུགས་ཡིན་པའི་ངོས་འཛིན་བྱས། ཉི་ཧོང་ནི་འཛམ་གླིང་
གསར་པ་ཞིག་གི་ནང་ནུབ་ཕྱོགས་པའི་གནོན་ཤུགས་འོག་རང་ཉིད་ཀྱི་རྐང་པའི་
སྟེང་ནས་ལངས་དགོས་བྱུང་ཡོད་ཀྱང༌། རྒྱ་ནག་ནི་ཁ་འཐོར་དགུ་འཐོར་གྱི་དུས་
ཚོད་ཅིག་གི་ནང་ལ་ལྷུང་། ཡོ་རོབ་ཀྱི་སྟོབས་ཆེན་རྒྱལ་ཁབ་ཁག་དང་གསར་དུ་
སྟོབས་ཤུགས་རྒྱས་བཞིན་པའི་ཉི་ཧོང་བཅས་ཀྱིས་རྒྱ་ནག་ནང་དུ་ཕན་ཚུན་དབང་
ཤུགས་འཕྲོག་རེས་བྱེད་པའི་སྐབས་དེར་ཨ་རིས་ཀྱང་རང་ཉིད་ལ་གལ་ཆེན་གྱི་
ཁེ་ཕན་མཐོང་བ་དང༌། རྒྱ་ནག་གི་ལས་དབང་དེ་བཞིན་ཨ་རིའི་དབང་ཤུགས་ཆེན་
པོ་ཡོད་པའི་ནུབ་གོ་ལ་ཕྱེད་ཀ་ལས་གཞན་པའི་ས་ཁུལ་ནང་ནས་འཛམ་གླིང་ཆབ་
སྲིད་ཀྱི་གནད་དོན་དང་པོ་རུ་གྱུར།
ཨ་རིའི་མངོན་འདོད་དང་དམིགས་ཡུལ་ནི་རྙོག་འཛིང་ཅན་ཞིག་རེད། མངོན་
གསལ་ཆེ་ཤོས་ནི་ཝ་ཞིན་ཊོན་ནས་རྒྱ་ནག་གི་ཁྲོམ་རར་ཞུགས་ཐབས་བྱེད་རྒྱུ
དང༌། ཁོང་ཚོར་དབང་བའི་གླིང་ཆེན་དེ་ནི་གཞིས་ཆགས་ཀྱིས་ཁེངས་ཟིན་པས་
ཨ་རིའི་ཚོང་པ་རྣམས་ཀྱིས་ནུབ་གོ་ལ་ཕྱེད་ལས་བརྒལ་ཏེ་ས་ཁུལ་གཞན་དུ་གོ་
སྐབས་འཚོལ་འགོ་བརྩམས་པ་དང༌། ཡོ་རོབ་པ་ཚོ་ནང་བཞིན་རྒྱ་ནག་གི་བགྲང་
ལས་འདས་པའི་མི་འབོར་ནི་མེད་དུ་མི་རུང་བའི་ཐོན་ཁུངས་གསར་པ་ཞིག་ཏུ་
མཐོང་། གལ་སྲིད་ཡོ་རོབ་པའི་ལག་ཏུ་དབང་ཆ་ཤོར་བ་ཡིན་ན་ཨ་རི་ལ་སྒོ་བརྒྱབ་
པ་རེད། འོན་ཀྱང༌། ཨ་རིའི་དམིགས་ཡུལ་ནི་ཚོང་ལས་ཁོ་ན་མིན། རྒྱ་ནག་སྐོར་
གྱི་འཆར་སྒོ་ཁག་ལ་གཙོ་བོར་ལོ་མང་རིང་ཡེ་ཤུའི་ཆོས་སྤེལ་མཁན་ཚོགས་ཁག་
རྣམས་ཀྱི་ཤུགས་རྐྱེན་ཐེབས་ཡོད། ཁོང་ཚོ་ཨ་རི་ལ་ཕར་ལོག་རྗེས་རྒྱ་རིགས་ནི་
ཨ་རིའི་འདུ་ཤེས་ལ་གོ་ཤེས་སམ་བརྩི་བཀུར་བྱེད་འདོད་ཆེ་བའི་མི་རིགས་ཤིག་
ཡིན་པའི་སྣང་བརྙན་ཁྱབ་བསྒྲགས་བྱས་ཡོད་པ་རེད། སྣང་བརྙན་དེ་ལ་བརྟེན་ནས་
རྒྱ་ནག་ཡར་རྒྱས་སུ་བཏང་ནས་དེང་རབས་ཅན་གྱི་འཛམ་གླིང་ནང་ཁྲིད་པར་ཨ་
རི་ལ་ཐུན་མོང་མ་ཡིན་པའི་ལས་འགན་ཞིག་ཡོད་པའི་ངེས་པ་བརྟན་པོ་ཞིག་སྐྱེས་
ཡོད། སྐབས་དེའི་ཨ་རི་རང་ཉིད་“སྔོན་ཐོན” རྒྱལ་ཁབ་ཅིག་གིས་དེང་རབས་ཀྱི་
ཁྱད་ཆོས་རྣམས་“རྗེས་ལུས”ཅན་གྱི་རྒྱ་ནག་གི་སྤྱི་ཚོགས་ཤིག་གི་ནང་ལ་སྤེལ་
ཐུབ་པའི་ས་ཁུལ་ཞིག་ཏུ་མཐོང་།
དེ་ལྟར་བྱེད་པར་སྔོན་མའི་ཡོ་རོབ་མི་སེར་སྤེལ་བའི་རྒྱལ་ཁབ་ཁག་དང་མ་
འདྲ་བ་ཞིག་དང༌། ཨ་རིའི་ཁྱད་ཆོས་ལྡན་པའི་འགྲོ་སྟངས་ཐོག་འགྲོ་རྒྱུ་དེ་ཡིན། ཨ་
རི་བ་ཚོས་རྒྱ་ནག་དེ་ཡོ་རོབ་མི་སེར་སྤེལ་བའི་རྒྱལ་ཁབ་ཁག་ནས་ཉེན་སྐྱོབ་བྱེད་
རྒྱུ་དང༌། རང་བཙན་གྱི་རྒྱལ་ཁབ་ཅིག་གི་ངོ་བོར་གཅེས་སྲུང་བྱས་ཏེ་ཁོང་ཚོའི་
དམིགས་ཡུལ་མངོན་འགྱུར་ཡོང་བར་འབད་བརྩོན་བྱས། ཁ་ཡོད་ལག་ཡོད་ཀྱི་
བསམ་ཚུལ་འདི་ནི་སྐབས་དེར་ཡོ་རོབ་ཁུལ་དུ་ཁྱབ་བཞིན་པའི་ཆེས་ཕུལ་དུ་བྱུང་
བའི་རྒྱལ་གཅེས་རིང་ལུགས་དང་འདྲ་ཞིང༌། ཨ་རི་བ་རྣམས་ཀྱིས་ཁོང་ཚོའི་རླབས་
ཆེ་ཞིང་འཕེལ་རྒྱས་འགྲོ་བཞིན་པའི་སྟོབས་ཤུགས་ལ་དོ་སྣང་དང་སེམས་གཏིང་
ནས་རྒྱལ་ཁབ་ཀྱི་འགྲན་ཟླ་བྲལ་བའི་བཟང་སྤྱོད་ལ་ཡིད་ཆེས་ཆེན་པོ་སྐྱེས་ཡོད།
མི་མང་པོ་ཞིག་གིས་སྟོབས་ཤུགས་དེ་ངེས་པར་དུ་འཛམ་གླིང་སྡིངས་ཆའི་སྟེང་ལ་
ངོམ་དགོས་པར་འདོད།
ཨ་རིས་དང་པོར་བྱང་ཤར་ཨེ་ཤེ་ཡའི་ནང་ཐབས་ཇུས་ཀྱི་ཐེ་གཏོགས་མ་
བྱས་པར་གཡོལ་དགོས་དོན་ནི། རྒྱ་ནག་གི་"སྒོ་འབྱེད” སྲིད་བྱུས་ལ་རྒྱབ་སྐྱོར་
བྱེད་ཆེད་ཡིན། ཨ་རིའི་ངོས་ནས་ཉི་ཧོང་དང་མི་སེར་སྤེལ་མཁན་ཡོ་རོབ་རྒྱལ་ཁབ་
ཁག་གི་ཆབ་སྲིད་དང་དཔལ་འབྱོར་སོགས་གཞན་དང་ཐུན་མོང་དུ་མཉམ་སྤྱོད་མི་
བྱེད་པའི་སྲིད་བྱུས་འོག་ཏུ་རྒྱ་ནག་དུམ་བུར་བགོ་བཤའ་རྒྱག་པར་ངོ་རྒོལ་བྱས་
ཡོད། ཁོང་ཚོས་གསར་དུ་ཡོང་མཁན་ཚང་མར་དཔལ་འབྱོར་ཁེ་ཕན་གྱི་གོ་སྐབས་
ཆེད་སྒོ་ཕྱེ་དགོས་པ་དང༌། ཨ་རིའི་བགྲོད་ལམ་ཐོག་བཅོས་སྒྱུར་དང་དེང་རབས་
ཅན་གྱི་ཕྱོགས་སུ་བསྐྱོད་རྒྱུར་སྐུལ་འདེད་བཏང་ཡོད། སྲིད་བྱུས་དེ་ལ་གནད་དོན་
མང་པོ་ཞིག་ཡོད། སྲིད་བྱུས་དེའི་ནང་ཉི་ཧོང་དང་ཡོ་རོབ་རྒྱལ་ཁབ་ཁག་གི་འཆར་
གཞི་ལས་རྒྱ་ནག་གི་ཁེ་ཕན་གཙོར་བཟུང་བྱས་ཡོད་པ་དང༌། དེའི་ནང་ཨ་རིའི་
མངོན་འདོད་ནི་དུས་རབས་ཉི་ཤུ་པའི་འཛམ་གླིང་གི་སྒྲོམ་གཞིར་ཆབ་སྲིད་ཀྱི་རང་
བཙན་དང༌། གུ་ཡངས་ཀྱི་བསམ་བློ། ཚོང་ལས་རང་དབང་སོགས་ཁོང་ཚོ་བསྐྱོད་
མྱོང་བའི་ལམ་ཁར་ཚུད་ཐབས་བྱས་ཡོད།
འོན་ཀྱང༌། སྲིད་དོན་གྱི་ཁ་ཡོད་ལག་ཡོད་ཀྱི་དགོས་མཁོ་དང༌། གཡོལ་
ཐུབ་མེད་པའི་ས་ཆའི་བདག་དབང་ཐོབ་འདོད་ཀྱི་ཧམ་སེམས། བཙན་རྒྱལ་རིང་
ལུགས་པའི་འཁྲུལ་སྣང་བཅས་ཀྱིས་ཨ་རི་བ་ཚོས་ཀྱང་ཧྥེ་ལེབ་ཕིན་རྒྱལ་ཁབ་ནང་
མི་སེར་སྤེལ་བའི་ལམ་ལུགས་ལ་ཚོད་ལྟ་བྱེད་དགོས་བྱུང༌། སྟོབས་ཆེན་རྒྱལ་
ཁབ་གཞན་ཚོས་རང་ཉིད་ཀྱིས་བཙན་འཕྲོག་བྱས་པའི་ཨེ་ཤེ་ཡའི་རྒྱལ་ཁབ་ཁག་
གི་ནང་དུ་སོ་སོའི་རྟེན་གཞི་འཛུགས་བཞིན་པའི་སྐབས། ཨེ་ཤེ་ཡ་འཕྲོག་རྩོད་ཀྱི་
སྡིངས་ཆའི་ནང་ལ་འཁྲབ་སྟོན་ཆེན་པོ་ཞིག་བྱེད་པར་ཨ་རི་ལ་མཚོ་དམག་གི་རྟེན་
གཞི་ཞིག་དགོས་ཀྱི་ཡོད་པར་བརྟེན་ཨ་རིས་ས་གནས་གཞན་པ་འཚོལ་ཞིབ་བྱས་
པ་རེད། ཕྱི་ལོ་ ༡༨༩༨ ལོར་སི་པན་དང་མཉམ་དུ་དམག་བརྒྱབ་པ་དེས་ཁོང་ཚོ་
ཧྥེ་ལེབ་ཕིན་ནང་སླེབས་ཐུབ་པ་བྱུང་ཡོད། ས་ཁུལ་དེར་མཚོ་དམག་གི་རྟེན་གཞི
བཙུགས་པ་ཙམ་མ་ཟད། ཨེ་ཤེ་ཡའི་ཁུལ་དུ་རྒྱལ་ཁབ་གཞན་དང༌། ལྷག་པར་དུ་
འཇར་མན་གྱིས་ལག་པ་བསྲིངས་མི་ཐུབ་པར་ཕན་ཐོགས་བྱུང་ཡོད། དུས་རབས་
གསར་པ་ཞིག་འགོ་ཚུགས་པ་དང་ཨ་རི་ནི་ཨེ་ཤེ་ཡའི་ནང་དུ་སྟོབས་ཤུགས་ཆེན་
པོར་གྱུར་ཟིན་པར་མ་ཟད་། ཡོ་རོབ་རྒྱལ་ཁབ་གཞན་ཁག་དང་ཉི་ཧོང་ལྷན་དུ་འདྲ་
མཉམ་གྱི་འགྲན་རྩོད་བྱེད་པར་གྲ་སྒྲིག་དང་སེམས་ཤུགས་གཉིས་ཀ་ཡོད། ཁོང་
ཚོས་ཤུགས་རྐྱེན་དེ་ཕྱི་ལོ་༡༩༠༥ ལོར་ཉི་ཧོང་དང་ཨུ་རུ་སུའི་དམག་འཁྲུག་
གི་གྲོས་མོལ་སྐབས་ཨ་རིའི་སྲིད་འཛིན་རོ་སུ་བེལ་གྱིས་སྣེ་ཁྲིད་བྱས་ཏེ་གསལ་
སྟོན་བྱས།
འོན་ཀྱང༌། སྐབས་དེར་ཐབས་ཇུས་ཀྱི་ལྗིད་ཁོག་ལ་ལྕི་ཡང་ཤོར་བ་དེ་ཡང་
ཨེ་ཤེ་ཡའི་ནང་ཡོ་རོབ་པའི་སྟོབས་ཤུགས་མར་འགྲིབ་ཀྱི་དུས་ཚོད་ལ་སླེབས་
པ་དང༌། འཇར་མན་གྱི་སྟོབས་ཤུགས་རྒྱས་བཞིན་པའི་མཚོ་དམག་གི་ཁ་གཏད་
གཅོག་ཆེད། ཕྱི་ལོ་༡༩༠༤ ནས་དབྱིན་ཇིས་ཞི་བདེ་རྒྱ་མཚོའི་མངའ་ཁུལ་གྱི་མཚོ་
དམག་མང་ཆེ་ཤོས་ཕྱིར་འཐེན་བྱེད་པའི་ཐག་གཅོད་བྱས། དེ་ནས་ཕྱི་ལོ་ ༡༩༠༥
ལོར་(Tsushima) ཚུའུ་ཞི་མའི་དམག་འཁྲུག་སྐབས་སུ་ཉི་ཧོང་གི་མཚོ་དམག་
གིས་ཨུ་རུ་སུའི་དམག་གྲུ་རྣམས་ལ་གཏོར་བཅོམ་བྱས་པ་ནས་བཟུང་ཨེ་ཤེ་ཡའི་
སྒྲོམ་གཞིར་ཐབས་ཇུས་ཀྱི་འགྱུར་བ་གསར་པ་ཞིག་ཐེབས་འགོ་བརྩམས། འདི་
ནི་དམག་སྤྱི་(Vascoda Gama) ཝ་སི་ཁོ་ཌ་རྒ་མ་ཡིས་ནུབ་ཕྱོགས་པའི་མཚོ་
དམག་གི་སྟོབས་ཤུགས་ཨེ་ཤེ་ཡའི་ནང་སླེབས་པ་ནས་བཟུང་ནུབ་ཕྱོགས་པའི་
མཚོ་དམག་ལ་ཕམ་ཉེས་བཏང་བ་ཐོག་དང་པོ་དེ་ཡིན།
ཕྱི་ལོ་ ༡༩༡༤ ལོའི་སྔོན་ནས་བཟུང༌། ཡོ་རོབ་ཀྱི་མཚོ་དམག་འགོ་གཙོའཆ
སྟོབས་ཆེན་ཡིན་པའི་དུས་རབས་དེ་མཇུག་རྫོགས་པ་དང༌། འཛམ་གླིང་དམག་ཆེན་
དང་པོའི་ཡ་ང་བའི་ཆག་འཇིག་གིས་ཁོང་ཚོའི་སྟོབས་ཤུགས་བསྐྱར་གསོ་ཡོང་
ཐབས་མེད་པར་གྱུར། ཨ་རི་ནི་བྱང་ཤར་ཨེ་ཤེ་ཡའི་ནང་དུ་སྲིད་དོན་དང་ཐབས་
ཇུས་ཀྱི་བྱ་གཞག་ལ་བཟོ་ལྟ་བཏོད་ཐུབ་པའི་ནུབ་ཕྱོགས་པའི་རྒྱལ་ཁབ་གཅིག་
པོར་གྱུར། ཉི་ཧོང་ནི་སྐབས་དེའི་ཨེ་ཤེ་ཡའི་མངའ་ཁུལ་དུ་སྟོབས་ཤུགས་རྒྱས་
བཞིན་པའི་ཨ་རིའི་འགྲན་ཟླ་གཅིག་པོ་དེ་ཡིན། དེ་ལྟར་ཕྱོགས་གཉིས་ཀྱི་འགྲན་
རྩོད་དེ་ལོ་ངོ་བཞི་བཅུའི་རིང་བྱེད་དགོས་བྱུང༌།
སྐབས་དེར་ཉི་ཧོང་གིས་རང་ཉིད་ནི་རང་བཞིན་གྱིས་ཨེ་ཤེ་ཡའི་འགོ་གཙོ་
ཡིན་པར་བསམ་གྱི་ཡོད། ཕྱི་ལོ་ ༡༩༡༤ ཙམ་ནས་ཁོང་ཚོས་ཐེ་ཝན་དང་ཀོ་རི་
ཡའི་མངའ་ཁོངས་བདག་བཟུང་བྱས་པ་དང༌། རྒྱ་ནག་ནང་དུ་དམིགས་ཡུལ་ཆེན་
པོ་བཟུང་ཡོད། དེ་དང་ལྷན་དུ་ཨ་རིས་ཆོད་སེམས་བརྟན་པོས་“སྒོ་འབྱེད་” དམ་
གུ་ཡངས་ཀྱི་སྲིད་བྱུས་ཁྱབ་བསྒྲགས་དང་ཉི་ཧོང་ལ་བྱང་ཤར་ཨེ་ཤེ་ཡའི་ནང་དུ་
སྟངས་འཛིན་བྱེད་པར་བཀག་འགོག་བྱས་ཡོད། ཁོང་ཚོས་ཉི་ཧོང་གི་དམིགས་
ཡུལ་དེས་ཨ་རིའི་དཔལ་འབྱོར་གྱི་ཁེ་ཕན་ལ་གནོད་སྐྱོན་ཡོང་གི་ཡོད་པ་དང་། མ་
འོངས་པར་རྒྱ་ནག་དེ་ནི་བདག་དབང་ཅན་དང་དེང་རབས་ཅན། ཕྱོགས་ཡོངས་ནས་
ཨ་རིར་དགའ་མོས་ཅན་གྱི་རྒྱལ་ཁབ་ཅིག་ཏུ་འགྱུར་བའི་རེ་བ་དང་ཡང་མི་མཐུན་
པར་མ་ཟད། ད་དུང་ཨ་རིའི་སྲིད་འཛིན་ཝེལ་སོན་ནེ་ཡེན་མཆོག་གི་(Wilsonian)
མ་འོངས་པའི་ཕུགས་རྒྱང་རིང་པོའི་དགོངས་པ་སྟེ་རྒྱལ་སྤྱིའི་འབྲེལ་ལམ་ཞི་བདེའི་
ངང་བསྒྲུབ་དགོས་པར་འདོད་པ་དང་ཡང་མི་མཐུན། ད་དུང་ཧྥེ་ལེན་ཕིན་ནང་ཡོད་
པའི་ཨ་རིའི་དམག་གི་རྟེན་གཞི་ལ་ཉེན་ཁ་ཡོད་པ་བཅས། ཕྱོགས་ཡོངས་ནས་ཨ་
རིས་ཁོང་ཚོར་ནུབ་ཕྱོགས་ཞི་བདེ་རྒྱ་མཚོའི་མངའ་ཁུལ་དུ་སྟོབས་ཤུགས་ཡོད་པ་
ཇི་བཞིན་རང་ཉིད་མངའ་ཁུལ་འདིའི་ནང་དུ་ཡང་རང་བཞིན་གྱི་གནས་བབས་དང་
འོས་འཚམ་གྱི་དབུ་ཁྲིད་ཅིག་ཡིན་པ་མ་ཟད། མངའ་ཁུལ་འདིའི་སྒྲོམ་གཞི་ལ་སྲུང་
སྐྱོབ་བྱེད་མཁན་གཙོ་བོ་ཡིན་པར་མཐོང་གི་ཡོད།
ཕྱི་ལོ་ ༡༩༢༢ ལོར་ཝ་ཞིན་ཊོན་དུ་མཚོ་དམག་ཆིངས་ཡིག་བཞག་ནས་
སྟོབས་ཆེན་གྱི་རྒྱལ་ཁབ་གཉིས་བར་མི་མཐུན་པའི་དཀའ་ངལ་སེལ་བའི་རེ་བ་ཆེན་
པོ་བཅངས་ཡོད། ཆིངས་ཡིག་དེའི་ནང་ཉི་ཧོང་གི་མཚོ་དམག་ཨ་རིའི་མཚོ་དམག་
གི་ལྔ་ཆའི་གསུམ་ལས་མི་མང་བ་ཞིག་འཇོག་རྒྱུའི་ཁས་ལེན་བྱས་ཡོད། ཉི་ཧོང་རྒྱལ་
ཁབ་ནང་དེའི་སྐོར་ལ་མི་འདོད་པའི་རྣམ་པ་ཤུགས་ཆེན་པོ་སླེབས་ནས་ནུབ་ཕྱོགས་
པའི་སྟོབས་ཤུགས་འོག་ཡུན་རིང་སྡོད་དགོས་ཀྱི་ཡོད་པ་དེ་མཐོང་བ་དང་། དེའི་རྐྱེན་
གྱིས་ཉི་ཧོང་ལ་མངའ་ཁུལ་གྱི་སྒྲོམ་གཞི་ནས་འགྲན་རྩོད་བྱེད་པའི་སྐུལ་སློང་བྱུང་བའི་
མཐར་ཕྱི་ལོ་༡༩༤༡གི་དམག་ཆེན་ནང་ལ་ཞུགས་དགོས་པར་གྱུར་པ་རེད།
དམག་འཁྲུག་སླེབས་པ་དང་ཉི་ཧོང་རང་ཉིད་ས་ཁུལ་དང་ཐག་ཉེ་བའི་སྟབས་
ཀྱིས་མཐུན་རྐྱེན་མང་པོ་འཛོམས་ཡོད་པས་ཨ་རིའི་ཕྱོགས་ནས་ཞི་བདེ་རྒྱ་མཚོའི་
ཁྱོན་ཡོངས་ལ་དམག་དཔུང་འཆར་འགོད་བྱེད་དགོས་བྱུང༌། འོན་ཀྱང༌། ཨ་རིར་
གཞན་ལས་ལྷག་པའི་དཔལ་འབྱོར་གྱི་དབང་ཤུགས་ཡོད་པའི་ལྗིད་ཁོག་དེ་ཉི་ཧོང་
གི་ས་བབ་མཐུན་རྐྱེན་ལས་བརྒལ། གང་ཡིན་ཟེར་ན། ཨ་རིའི་དམག་དཔུང་དང་
མཚོ་དམག་བཟོ་ལས་ཐོན་སྐྱེད་ཀྱི་རྒྱ་ཁྱོན་ལ་ཉི་ཧོང་གིས་འགྲན་རྩོད་བྱེད་ཐབས་
བྲལ་བས་རེད། ཕྱི་ལོ་༡༩༤༢ ཟླ་ལྔ་པ་དང་དྲུག་པའི་ནང་ལ་ཨ་རིས་ཞི་བདེ་རྒྱ་
མཚོའི་ནུབ་ཕྱོགས་མངའ་ཁུལ་དུ་ཉི་ཧོང་ལ་དམག་འཐབ་ཀྱིས་སྟངས་འཛིན་བྱེད་
ཐུབ་པ་ནས་བཟུང་ཨ་རིའི་སྟངས་འཛིན་དེ་འགོག་ཐབས་མེད་པར་འཕེལ།
མཐར་ཕྱི་ལོ་ ༡༩༤༥ ལོར་ཉི་ཧོང་ཕམ་ཉེས་ལ་བཏང་བ་དེས་ཨ་རི་ནི་ཨེ་
ཤེ་ཡའི་མངའ་ཁུལ་གྱི་མཚོ་ཐོག་སྐྱེལ་འདྲེན་ཐོག་སྟངས་འཛིན་བྱེད་པའི་སྟོབས་
ཤུགས་ཆེ་ཤོས་སུ་གྱུར། དམག་འཁྲུག་ཚར་རྗེས་ཁོང་ཚོའི་དམིགས་ཡུལ་ནི་རྟེན་
གཞི་ལ་སྲུང་སྐྱོབ་དང་། ཉི་ཧོང་ལ་བསྐྱར་དུ་འགྲན་རྩོད་བྱེད་པའི་གོ་སྐབས་གཏན་
ནས་མེད་པ། རྒྱ་ནག་རྒྱལ་ཁབ་དེ་གཅིག་གྱུར་དང་བརྟན་བརླིང་ཡོད་པའི་ཐོག་ནས་
མངའ་ཁུལ་དེའི་ནང་གི་ཨ་རིའི་སྟོབས་ཤུགས་ལ་ཕྱོགས་ཡོངས་ནས་འདོད་མོས་
ཡོད་པ། ཨུ་རུ་སུའི་ཤུགས་རྐྱེན་ལ་ཚད་བཀག་ཡོད་པ་བཅས་ཡོང་བའི་འཕེལ་
རིམ་འཛུགས་སྐྲུན་བྱེད་རྒྱུ་བཅས་རེད། ཐོག་མར་ཁོང་ཚོའི་དམིགས་ཡུལ་ཚང་མ་
འགྲུབ་ཐུབ་པ་བྱུང་ཡོད།
དེ་ཡང་དང་པོ་རྒྱ་ནག་གི་གནས་ཚུལ་ནི། ཉི་ཧོང་ཕམ་ཉེས་སུ་བཏང་བ་དང་
མཉམ་དུ་རྒྱ་ནག་ཏུ་རྒྱུན་རིང་པོར་འཐབ་པའི་ནང་ཁུལ་མི་སེར་དམག་འཁྲུག་གི་
ལེའུ་རྫོགས་ལ་ཉེ། དམར་ཕྱོགས་ལ་རྒྱལ་ཁ་ཐོབ་པ་དེས་དུས་རབས་གཅིག་གི་ནང་
ལ་ཐོག་མར་པེ་ཅིང་དབུས་གཞུང་གིས་ནུས་ཤུགས་ལྡན་པ་དང་འགྲན་རྩོད་མེད་
པའི་ཐོག་ནས་རྒྱལ་ཁབ་ཁྱོན་ཡོངས་ལ་དབང་སྒྱུར་བྱེད་ཐུབ་པར་མ་ཟད། ད་དུང་
མངའ་སྡེ་ཁག་གི་ནང་དུ་སྲིད་གཞུང་གསར་འཛུགས་བྱེད་ཐུབ་པ་བྱུང་ཡོད། གཙོ་
འཛིན་མའོ་ཙེ་ཏུང་གིས་བརྗོད་པ་ལྟར་ཉལ་ཐའི་དམག་འཁྲུག་བརྒྱབ་ནས་དུས་
རབས་གཅིག་གི་རྗེས་སུ་ཨ་རིའི་དགོས་འདོད་ལྟར་རྒྱ་ནག་ཡང་བསྐྱར་ཡར་ལངས་
ཐུབ་པ་བྱུང༌། འོན་ཀྱང༌། འདི་དམར་པོས་དབང་སྒྱུར་བྱས་པའི་སྲིད་གཞུང་ཞིག་
དང་མོ་སི་ཁོ་(ཨུ་རུ་སུའི་རྒྱལ་ས) དང་མཐུན་གྲོགས་ཡིན་པའི་གནས་སྟངས་ཤིག་
གི་འོག་ནས་བྱུང་བ་ཡིན་པས་ཨ་རིའི་ཕྱོགས་ལ་སྡང་ཟུག་གཏིང་ཟབ་པོ་ཞིག་ཡོད།
དུས་ཚོད་ཀྱི་ཁུག་པ་དེར་ཨ་རིའི་ལག་ནས་རྒྱ་ནག་བོར་བརླག་ཤོར་བ་དང་ཨེ་ཤེ་
ཡའི་མངའ་ཁུལ་ཡང་དེ་དང་མཉམ་དུ་ཤོར་བ་ལྟ་བུ་བྱུང༌། ཕྱི་ལོ་༡༩༤༩ ལོ་ནས་
ལོ་ངོ་ཉི་ཤུའི་རིང་ལ་རྒྱ་གཞུང་གིས་ཨེ་ཤེ་ཡའི་ཁུལ་དུ་ཨ་རིར་སྣང་མེད་བཏང་
ནས་ལས་དོན་བསྒྲུབས་པར་མ་ཟད། རྒྱ་ནག་གིས་སྣེ་ཁྲིད་པའི་དམར་ཕྱོགས་རྒྱལ་
ཁབ་ཀྱི་མངའ་ཁུལ་ཞིག་ཏུ་བསྒྱུར་བའི་མཐུན་སྦྱོར་རམ་ཁྱབ་སྤེལ་བྱས་པ་རེད། ཨ་
རིའི་ཕྱོགས་ནས་དམིགས་ཡུལ་དེ་དག་རྩིས་མེད་བཏང་སྟེ་རྒྱ་ནག་དམར་ཕྱོགས་
གཞུང་དེ་ནི་རྒྱ་ནག་གི་ཁྲིམས་མཐུན་གྱི་གཞུང་ཡིན་པའི་ངོས་ལེན་མ་བྱས་པར།
དམར་ཕྱོགས་ཀྱིས་དབང་སྒྱུར་བའི་གཞུང་དེ་རྩ་འཐོར་དུ་འགྲོ་བའི་རེ་བ་བརྒྱབ།
དེ་དུས་ནས་བཟུང་རྒྱ་ནག་ནི་ཨེ་ཤེ་ཡའི་ཁུལ་གྱི་ཨ་རིའི་རྩོད་ཟླར་གྱུར། ཁོ་
ཚོ་གནས་སྟངས་སྐྱོ་བོ་དང༌། ཚན་རྩལ་གྱི་རྗེས་ལུས་ཐེབས་ཡོད་ཀྱང༌། ཁོ་ཚོའི་ས་
ཁྱོན་དང་མི་འབོར་གྱིས་རང་ཉིད་ལ་སྟོབས་ཤུགས་སྤྲད་པ་རེད། དམག་དོན་གྱི་ཆ་
ནས་བཤད་ན་རྒྱ་ནག་གི་དཔུང་ཤུགས་ཀྱིས་མངའ་ཁུལ་འདིའི་ནང་ས་བབས་ཀྱིས་
ཞན་ཆ་ཤོར་བའི་ཨ་རིའི་སྟོབས་ཤུགས་ལ་འགྲན་རྩོད་བྱེད་ཐུབ་ཀྱི་ཡོད། ཨེ་ཤེ་
ཡའི་ཁུལ་གྱི་ཨ་རིའི་སྟོབས་ཤུགས་ཀྱང་སྔོན་མའི་ཡོ་རོབ་པ་རྣམས་དང་འདྲ་བར་
རྟག་པར་མཚོ་ཐོག་ལ་བརྟེན་པའི་སྟོབས་ཤུགས་ཤིག་ཡིན་པས་ས་ཐོག་ཏུ་ལྟོས་ས་
ལྟོས་འཇོག་གིས་ནུས་ཤུགས་ཆུང་བ་ཡོད། གང་ཡིན་ཟེར་ན་ས་ཐོག་ཏུ་རྒྱ་ནག་ལ་
འགྲན་ཟླ་བྲལ་ཞིང་གཞི་རྒྱ་ཆེ་བའི་དམག་དཔུང་ཡོད་པས་ཡིན། ཨེ་ཤེ་ཡའི་མངའ་
ཁུལ་དུ་ཨ་རིས་ས་ཐོག་གི་དམག་འཁྲུག་ནང་དུ་གྲུབ་འབྲས་ཆེན་པོ་བླངས་མྱོང་
མེད། བྱང་ཀོ་རི་ཡའི་དམག་འཁྲུག་སྐབས་རྒྱ་ནག་གི་ལག་ནས་ཕམ་ཁ་ཆེན་པོ་
ཞིག་མྱོང་རྒྱུ་ལས་གཡོལ་ཐུབ་ཙམ་བྱུང་མྱོང༌། ཕྱི་ལོ་༡༩༥༠ ལོའི་ནང་ལ་རྒྱ་ནག་
གི་དམར་པོའི་རིང་ལུགས་ཀྱི་ཁྱབ་ཚད་ཤིན་ཏུ་ཆེ་བ་དང༌། ལྷོ་ཤར་ཨེ་ཤེ་ཡའི་ནང་
གི་མི་མང་པོ་ཞིག་ལམ་ལུགས་དེར་དགའ་མོས་ཀྱིས་རྒྱབ་སྐྱོར་བྱེད་མཁན་མང་
པོ་བྱུང་ཡོད། ལུང་པ་དེ་འདྲ་མང་པོ་རྗེས་ལུས་ཡིན་པའི་དབང་གིས་གཙོ་འཛིན་
མའོ་ཡི་འགོ་ཁྲིད་འོག་གི་རྒྱ་ནག་གིས་ཨ་རི་ལ་ཁ་གཏད་ཀྱི་ཉེན་ཁ་ཆེན་པོ་ཞིག་
བསླངས་པ་རེད། ཕྱི་ལོ་༡༩༦༤ ལོར་རྒྱ་ནག་གིས་རྡུལ་ཕྲན་མཚོན་ཆ་བཟོ་ཐུབ་པ་
བྱུང་བ་དེས་ཁོང་ཚོའི་སྟོབས་ཤུགས་ལ་རྒྱབ་སྣོན་བྱེད་ཐུབ་པ་བྱུང་ཡོད་། རྩ་བའི་
སྟོབས་ཤུགས་ལ་ཁྱད་པར་ཆེན་པོ་ཡོད་མེད་ལ་མ་ལྟོས་པར་ལོ་རབས་དྲུག་ཅུ་པ་
རྫོགས་ལ་ཉེ་བའི་སྐབས་དེར་དམག་འཁྲུག་བརྒྱབ་པ་ཡིན་ན་ཨ་རི་རང་ཉིད་རྣམ་
པར་རྒྱལ་ཐུབ་མིན་གསལ་པོ་ཆགས་མེད།
ཕྱི་ལོ་ ༡༩༧༢ ལོའི་མོས་མཐུན།
མོས་མཐུན་འདི་ནི་སྲིད་འཛིན་ནེ་ཁུ་སོན་དང་དྲུང་ཆེ་ཁེའུ་སིན་འཇར་རྣམ་གཉིས་
ཀྱི་མའོ་ཙེ་ཏུང་དང་ཀྲོའུ་ཨེན་ལེ་གཉིས་དང་ལྷན་མཉམ་ལས་མི་བྱེད་ག་མེད་ཀྱི་
ཕྱག་ལས་ཤིག་ཏུ་གྱུར། ཕྱི་ལོ་༡༩༧༢ ལོར་ཁོང་ཚོའི་དབར་བྱུང་བའི་མོས་མཐུན་
གྱི་དོན་དག་ནི་ལས་སླ་བོ་ཞིག་རེད། དེ་ཡང་ཨ་རིའི་ངོས་ནས་དམར་ཕྱོགས་སྲིད་
གཞུང་དེ་རྒྱ་ནག་གི་ཁྲིམས་མཐུན་གཞུང་ཡིན་པར་ངོས་འཛིན་བྱེད་རྒྱུ་དང༌། རྒྱ་
ནག་ཕྱོགས་ནས་ཨ་རི་ལ་ཨེ་ཤེ་ཡའི་ནང་འགོ་གཙོའི་གནས་བབས་ཡོད་པ་ངོས་
ལེན་བྱེད་རྒྱུ་དེ་རེད། ད་དུང་ཆེས་གལ་གནད་ཆེ་བའི་རྒྱལ་ཁབ་གསུམ་པ་ཞིག་དང་
མཉམ་དུ་མོས་མཐུན་དགོས་ཀྱི་ཡོད། དེ་ནི་ཨེ་ཤེ་ཡའི་ནང་མངོན་གསལ་མེད་པའི་
སྟོབས་ཆེན་རྒྱལ་ཁབ་ཉི་ཧོང་རེད། སྤྱིར་བཏང༌། བཟང་ཕྱོགས་ཀྱི་མོས་མཐུན་ཚང་
མར་གཅིག་མཚུངས་ཀྱི་ཁྱད་ཆོས་ཤིག་ཡོད་པ་ནི། ཝེ་ཐི་ནམ་དམག་འཁྲུག་གི་རྗེས་
སུ་ཨེ་ཤེ་ཡའི་ནང་ཁུལ་དུ་སྟོབས་ཆེན་རྒྱལ་ཁབ་ཁག་དབར་གྱི་ཐག་གཅོད་རྣམས་
སྔོན་ཆད་ག་རེ་བྱུང་མིན་ལ་མ་ལྟོས་པར་ཕན་ཚུན་བསམ་ཤེས་བྱེད་རྒྱུ་དེ་ཡིན། དེང་
སྐབས་ང་ཚོའི་མཐོང་ཐུབ་པའི་ཕུགས་རྒྱང་གི་ཁེ་ཕན་ཆེན་པོ་ཡོད་པའི་ཁོར་ཡུག་
ཅིག་བསྐྲུན་པར། སྐབས་དེར་ཕྱོགས་གསུམ་ཆ་ནས་སོ་སོའི་རྒྱལ་ཁབ་ནང་ཁུལ་གྱི་
ཆབ་སྲིད་རྙོག་དྲ་སོགས་ཚུད་པའི་ཁས་ལེན་མང་པོ་ཞིག་བློས་གཏོང་དང་དཀའ་ངལ་
མང་པོར་གདོང་ལེན་བྱེད་དགོས་པའི་དུས་ཚོད་ཅིག་སླེབས་པ་རེད། ཕྱི་ལོ་༡༩༧༢
ལོར་རྒྱ་ནག་དང་ཉི་ཧོང་གཉིས་ཀར་གདམ་ཀ་མི་འདྲ་བ་ཡོད། ཁོ་གཉིས་གདམ་
ཀ་མི་འདྲ་བ་དེའི་ཐོག་ཕྱིན་པ་ཡིན་ན་དེང་སང་གི་ཨེ་ཤེ་ཡ་དེ་འཇིག་རྟེན་གཞན་པ་
ཞིག་ཡིན་ངེས། (Bismarck) སྦིའུ་སི་མར་ཁི་མཆོག་གིས་དབུ་ཁྲིད་དངོས་ནི་མི་
རབས་རྗེས་མ་ཚོའི་མདུན་ལམ་ལ་བསམ་བློ་གཏོང་མཁན་གྱི་སྲིད་དོན་པ་ཞིག་ལ་
གོ་དགོས་ཞེས་པའི་མཚན་ཉིད་འདི་ལ་གཞི་བཅོལ་བ་ཡིན་ན་སྐབས་དེར་ཕྱོགས་
གཉིས་ཀྱི་སྲིད་དོན་པ་ཚོར་དབུ་ཁྲིད་ཀྱི་ཁྱད་ཆོས་ལྡན་པ་བསྟན་འདུག
ཁོང་ཚོས་གདམས་པའི་ལམ་ཁ་དེ་ཞིབ་ཚགས་པོའི་སྒོ་ནས་བརྟག་དཔྱད་
གནང་རིན་ཡོད་པ་ཞིག་རེད། གང་ཡིན་ཟེར་ན། དེང་སྐབས་ཨེ་ཤེ་ཡའི་གཟུགས་
བརྙན་བཞེངས་སྐྲུན་ལས་ང་ཚོར་སྐབས་དེའི་མོས་མཐུན་གྱི་ནུས་པ་གསལ་བཤད་
བྱས་ཡོད་པར་མ་ཟད། སྟོབས་ཆེན་རྒྱལ་ཁབ་གསུམ་གྱི་དབུ་ཁྲིད་རྣམ་པར་མ་
འོངས་པའི་གདམ་ཀ་ཡང་འབུལ་གྱི་ཡོད། མོས་མཐུན་དེའི་སྙིང་དོན་ནི་ཝ་ཞིན་ཊོན་
ནས་རྒྱ་ནག་དང་ཉི་ཧོང་གཉིས་ཀར་སྤྲད་པའི་ཁས་ལེན་ཁག་རེད། ཨ་རིའི་འགོ་
གཙོའི་གནས་བབས་ལ་ངོས་ལེན་གནང་བའི་ལན་དུ་ཨ་རིའི་ངོས་ནས་ཨུ་རུ་སུ་
དང་ཉི་ཧོང་གཉིས་ཀྱིས་རྒྱ་ནག་གི་བདེ་འཇགས་ལ་གནོད་སྐྱོན་མི་ཡོང་བའི་ཁས་
ལེན་དང་། དེ་བཞིན་ཉི་ཧོང་གི་བདེ་འཇགས་ལ་ཡང་ཨུ་རུ་སུ་དང་རྒྱ་ནག་གིས་
གནོད་སྐྱོན་མི་ཡོང་བའི་ཁས་ལེན་བྱས་ཡོད། ཁ་ཤས་ཀྱིས་མོས་མཐུན་དེ་ལ་ངོ་
གཉིས་མའི་ཁས་ལེན་དུ་ཡང་འབོད་སྲིད།
རྒྱ་ནག་གི་འགོ་ཁྲིད་ཚོར་མཚོན་ན། ཕྱི་ལོ་ ༡༩༧༢ ལོའི་མོས་མཐུན་དེའི་
ནང་དོན་ཨ་རི་ནི་ཨེ་ཤེ་ཡའི་ནང་བཙན་རྒྱལ་རིང་ལུགས་པར་མཐོང་བའི་རང་ཉིད་
ཀྱི་སེམས་གཏིང་གི་འཁོན་སེམས་སྤངས་དགོས་པ་དང༌། ལྷག་པར་དུ་རྒྱ་ནག་གིས་
རང་ཉིད་སྟོབས་ཆེན་གྱི་རྒྱལ་ཁབ་ཅིག་ཡིན་པའི་གནས་སྟངས་དང་ཨེ་ཤེ་ཡའི་ནང་
དུ་རང་ཉིད་འགོ་གཙོར་འགྱུར་བའི་ཆེད་ལས་དོན་སྒྲུབ་རྒྱུ་སོགས་དུས་ཚོད་ངེས་
ཅན་ཞིག་གི་རིང་ལ་མཚམས་འཇོག་དགོས་པ་རེད། འདི་དག་ནི་ཁོང་ཚོས་བློས་
གཏོང་ཆེ་ཤོས་ཁག་ཡིན་པ་དང་རྒྱ་ནག་རང་ཉིད་ཀྱི་ལྟ་ཚུལ་དང་འཛམ་གླིང་ནང་གི་
རང་ཉིད་ཀྱི་གནས་བབས་བཅས་ལས་ལྡོག་ཕྱོགས་སུ་ཕྱིན་པ་དེ་རེད།
འོན་ཀྱང་རྒྱ་ནག་ལ་ཐོབ་པ་ཡང་མང་པོ་ཞིག་ཡོད། མངོན་གསལ་ཆེ་ཤོས་
སུ་སོ་སོར་ཐད་ཀར་ཐབས་ཇུས་ཐོག་ཏུ་ཉེན་ཚབས་སྤྲོད་པའི་སྟོབས་ཆེན་རྒྱལ་
ཁབ་ཨུ་རུ་སུ་དང་ཉི་ཧོང་གཉིས་ཀྱི་ཕྱོགས་ནས་བདེ་འཇགས་ལ་ཉེན་ཁ་མེད་པའི་
ཁས་ལེན་ཐོབ་པ་དེ་རེད། ཕྱི་ལོ་ ༡༩༧༢ ལོའི་རྗེས་སུ་རྒྱ་ནག་ངོས་ནས་ཝ་ཞིན་
ཊོན་དང་ཨུ་རུ་སུའི་དཔུང་བསྒྲིགས་ནས་ཁོང་ཚོའི་ཁ་གཏད་དུ་ལངས་མི་སྲིད་པ་
དང༌། ཨུ་རུ་སུར་མཚོན་ན་རྒྱ་ནག་དང་ཨ་རིའི་དཔུང་བསྒྲིགས་ནས་ཁོ་ཚོར་ཁ་
གཏད་དུ་ལངས་སྲིད་པ་དེ་རེད། དེས་རྒྱ་ནག་གིས་ཨུ་རུ་སུར་ཁ་གཏད་གཅོག་པར་
སྟོབས་ཤུགས་ཆེན་པོ་ཞིག་སྤྲད་ཡོད་པ་དང་དུས་མཚུངས་སུ། ཉི་ཧོང་གིས་མུ་
མཐུད་ནས་ཨ་རིའི་གཤམ་འོག་ཏུ་སྡོད་པའི་གནས་སྟངས་དེར་རྒྱ་ནག་ལ་ཉི་ཧོང་
གིས་ཡང་བསྐྱར་བཙན་གནོན་གྱི་ཉེན་ཁ་མི་ཡོང་བ་བཅས་ཀྱི་ཆེད་དུ་རེད།
ད་དུང་དེ་ལས་ཀྱང་གལ་ཆེ་བ་ཞིག་ལ། ཕུགས་རྒྱང་རིང་པོའི་ནང་དཔལ་
འབྱོར་ཐོག་གོ་སྐབས་སྤྲད་པ་དེ་རེད། ཨ་རི་ཡིས་རྒྱ་ནག་ལ་ག་རེ་དགོས་པ་དེ་
སྤྲད་པ་རེད། དམར་ཕྱོགས་མིན་པའི་འཛམ་གླིང་ཞིག་གི་ནང་དུ་ཁོ་ཚོ་ཡོང་བཅུག་
པར་བརྟེན་རྒྱ་ནག་ལ་མ་རྩ་དང་། འཕྲུལ་ཆས་རིགས། མར་ཁི་སིའི་དཔལ་འབྱོར་
རིང་ལུགས་ཀྱི་རྙི་ལས་ཐར་བར་བྱས་ཏེ་ཁྲོམ་ར་ཅན་གྱི་དཔལ་འབྱོར་གྱིས་ཁོང་ཚོ་
བསྐྱར་དུ་འཕེལ་རྒྱས་ཕྱིན་པ་བཅས་རེད། ཕྱི་ལོ་༡༩༧༢ ལོར་ཨ་རི་ཡིས་རྒྱ་ནག་
ལ་སྒོ་བྱེད་བྱས་མེད་པ་ཡིན་ན་དེང་སང་རྒྱ་ནག་གི་གནས་སྟངས་ནི་འདི་འདྲར་
སླེབས་མེད་པ་ཐག་བཅད་ནས་བཤད་ཐུབ།
སྲིད་དོན་གྱི་ཕྱོགས་ནས་བཤད་ན། སྲིད་འཛིན་ནེ་ཁུ་སིན་དང་འབྲེལ་བ་བྱུང་
བ་དེས་རྒྱ་ནག་གི་ཆབ་སྲིད་བཅོས་སྒྱུར་ལ་ཕན་ཐོགས་བྱུང་ཡོད་པ་རེད། ཁོང་གིས་
མི་ལོ་བཅུ་ཕྲག་གསུམ་རིང་ལ་མའོ་ཙེ་ཏུང་གི་ཐུན་མོང་མ་ཡིན་པའི་དབང་སྒྱུར་
བྱེད་སྟངས་ཏེ། སྤྱོད་པ་དབང་སྒྱུར་མཁན་དང༌། ལྟ་བ་གཏོར་བཅོམ། ཕྱོགས་ཁག་
སྒྲིག་མཁན། སྒྲིག་མེད་ཁྲིམས་མེད་ཀྱི་དམར་ཕྱོགས་གཞུང་དེ་ལ་ཁ་ཡོད་ལག་
ཡོད་ཀྱིས་བསྒྱུར་བཅོས་དང༌། ཆེད་ལས་དབང་འཛིན་པ། གཅིག་སྒྲིལ་དང་ནུས་
ཤུགས་ལྡན་པའི་ཚོགས་པ་ཞིག་ཏུ་བསྒྱུར་ནས་དཔལ་འབྱོར་ལ་གྲུབ་འབྲས་ཡོང་
བའི་འཕེལ་རིམ་ལ་རྒྱབ་སྐྱོར་བྱས་ཡོད། ད་དུང་སྐབས་དེའི་གྱོང་གུད་ནི་གློ་བུར་བ་
དང་མངོན་གསལ་ཅན་ཡིན་པས་ཕྱི་ལོ་ ༡༩༧༢ ལོའི་ནང་ཕན་ཐོགས་དེ་འདྲ་ཞིག་
ཡོང་མི་སྲིད་པའམ་རྒྱང་ཐག་རིང་པོ་ཞིག་ཡིན་པས། གདམ་ཀ་དེ་འདྲ་ཞིག་བྱེད་
ངཔའམ་ཐབས་ཤེས་བྱེད་རྒྱུ་ལས་སླ་བོ་ཞིག་ག་ལ་ཡིན།
ཕྱི་ལོ་ ༡༩༧༠ ལོའི་ནང་དུ་ཉི་ཧོང་གིས་ཁས་བླངས་པའི་གདམ་ཀ་རྣམས་
ཀྱང་དཀའ་ངལ་ཅན་ཞིག་རེད། ཝེ་ཐི་ནམ་དམག་འཁྲུག་མཇུག་བསྡུ་ལ་ཉེ་བའི་
སྐབས་ཉི་ཧོང་ལ་བློ་འཚབ་ཆེན་པོ་བྱུང་ཡོད། ཕྱི་ལོ་ ༡༩༦༩ ལོར་རྒམ་ས་ཁུལ་
དུ་སྲིད་འཛིན་ནེ་ཁུ་སིན་གྱིས་ཨེ་ཤེ་ཡའི་མཐུན་གྲོགས་རྒྱལ་ཁབ་ཁག་ལ་རོགས་
སྐྱོར་ཉུང་དུ་གཏོང་རྒྱུ་གསལ་བསྒྲགས་བྱས་པ་དང༌། ཨ་རིའི་དམག་དཔུང་ཨེ་ཤེ་ཡ་
ནས་ཡོངས་སུ་ཕྱིར་འཐེན་བྱེད་སྲིད་པའི་རྣམ་འགྱུར་ཐོན་པ། སྲིད་འཛིན་ནེ་ཁུ་སིན་
གྱིས་རྒྱ་ནག་ལ་གཟིགས་སྐོར་བྱས་པ་དེས་ཉི་ཧོང་ཕྱོགས་ནས་རྗེས་མར་ཁོ་ཚོ་དང་
པེ་ཅིང་དབར་དུ་རྩོད་རྙོག་གི་ཉེན་ཁར་འཕྲད་སྐབས་ཨ་རིར་ཡིད་ཆེས་ཀྱི་རྒྱབ་རྟེན་
བཅོལ་ཆོག་མིན་གྱི་བློ་དོགས་སྐེས་སུ་བཅུག་ཡོད།
ཕྱི་ལོ་ ༡༩༧༢ ལོ་ལ་སླེབས་དུས་ཉི་ཧོང་ལ་མཚོན་ན་དཔལ་འབྱོར་བསྐྱར་
གསོ་བྱེད་ཐུབ་བྱུང་ཡོད་པས། ཕྱི་ལོ་ ༡༩༤༥ ལོར་ཉམས་རྒུད་དུ་ཕྱིན་པའི་རྒྱལ་
ཁབ་དེ་སྟོབས་ལྡན་གྱི་གནས་བབས་སླར་གསོ་བྱེད་འདོད་ཤིན་ཏུ་ཆེ། ཨ་རི་ལ་
དོགས་པ་བྱེད་པའི་བརྒྱུད་རིམ་ནང་ཁ་ཤས་ཀྱིས་དེ་ལྟར་བྱེད་དགོས་པའི་བསམ་
ཚུལ་བྱུང་ཡོད་པ་རེད། སྐབས་དེར་ཨ་རི་ལ་དོགས་པ་བྱེད་པའི་བརྒྱུད་རིམ་ཁྲོད་ཉི་
ཧོང་ནང་དུ་གནས་སྟངས་འདི་འདྲ་འགྱུར་བར་ཐེ་ཚོམ་བྱེད་མཁན་མང་པོ་བྱུང་ཡོད།
ཕྱི་ལོ་༡༩༤༥ ལོ་ནས་བཟུང་ཉི་ཧོང་ནི་ཨ་རིའི་འཐབ་ཇུས་ཀྱི་མཐུན་གྲོགས་དང༌།
ཨེ་ཤེ་ཡའི་ནང་ཨ་རི་དང་ཉི་ཧོང་གཉིས་ཀྱི་ཁེ་ཕན་གཅིག་མཚུངས་ཀྱིས་ངོས་
འཛིན་བྱས་ཡོད། སོ་སོས་ཐད་ཀར་རྒྱལ་ཁབ་ཀྱི་སྲུང་སྐྱོབ་མ་གཏོགས་ཡོད་ཚད་
ཨ་རིའི་དམག་ཤུགས་ཁོ་ནར་བརྟེན་ཡོད་པའི་གནས་སྟངས་ཡོད་པས། གལ་སྲིད་
ཨ་རི་བློ་གཏད་ཡིད་ཆེས་བྱེད་ས་མིན་ན། ཉི་ཧོང་རང་ཉིད་རང་དབང་རང་བཙན་
ཅན་གྱི་སྟོབས་ཆེན་རྒྱལ་ཁབ་ཅིག་ཏུ་འགྱུར་དགོས་ཀྱི་ཡོད།
འོན་ཀྱང༌། དེ་འདྲ་བྱུང་མེད་པར་ཉི་ཧོང་གིས་མུ་མཐུད་དུ་ཨ་རིའི་མཐུན་
གྲོགས་སམ་ཚོང་གྲོགས་བྱེད་པའི་གདམ་ཀར་འདོད་མོས་ཡོད་པའི་ཐོག་ཨ་རིའི་
འགོ་གཙོའི་གནས་བབས་ལ་རྒྱབ་སྐྱོར་ཤུགས་ཆེན་བྱས་ཤིང་ཉི་ཧོང་རང་ཉིད་ལ་
ཡང་ཁེ་ཕན་ཆེན་པོ་ཞིག་བསྐྲུན། གནས་བབས་དེ་འདྲའི་ཁྲོད་རྒྱལ་ནང་དང་རྒྱལ་
སྤྱིའི་ཁྲོད་དུ་མཚོན་ཆའི་འགྲན་སྡུར་གྱི་རྩོད་རྙོག་ལས་གཡོལ་ཐུབ་ཡོད་པར་མ་ཟད།
བདེ་སྲུང་ཆེད་དུ་འགྲོ་སོང་ཕོན་ཆེན་པོ་གཏོང་དགོས་པ་ལས་ཀྱང་གཡོལ་ཐུབ་ཡོད།
གལ་ཆེ་ཤོས་ཤིག་ལ་རང་ཉིད་གཅིག་པོས་རྒྱ་ནག་ལ་འགྲན་རྩོད་བྱེད་དགོས་པའི་
ཉེན་ཁ་ལས་གཡོལ་ཐུབ་པ་བྱུང་ཡོད། རྩོད་རྙོག་དེ་ལས་གཡོལ་ནས་ཁོང་ཚོས་རྒྱ་
ནག་ནང་དུ་དཔལ་འབྱོར་གྱི་གོ་སྐབས་རྩ་ཆེན་པོ་ཞིག་རྙེད་ཐུབ་ཡོད་ལ་ཨེ་ཤེ་ཡའི་
ཁྱོན་ཡོངས་ལ་ཁོ་ཚོ་གནད་འགག་ཆེན་པོར་གྱུར།
མཐའ་སྡོམ། ཕྱི་ལོ་༡༩༧༢ ལོའི་གྲོས་མཐུན་གྱིས་ཨ་རི་ལ་ཁེ་གྱོང་ཧ་ལས་
པའི་ཆེན་པོ་བྱུང༌། གྱོང་གུད་ཀྱི་གནས་སྟངས་གསལ་པོ་རེད། སྲིད་འཛིན་ནེ་ཁུ་
སེན་དང་དྲུང་ཆེ་ཁེའུ་སིན་འཇར་གཉིས་པེ་ཅིང་ལ་ཕྱིན་ནས་མི་ལོ་ཉི་ཤུ་རྩ་ལྔའི་
རིང་གི་སྲིད་བྱུས་དང༌། རྒྱ་ནག་དམར་པོའི་སྲིད་གཞུང་དེ་ཁྲིམས་མཐུན་གྱི་གཞུང་
ཡིན་པའི་ཁས་ལེན་བྱེད་དགོས་བྱུང་བ་རེད། དེ་ལྟར་བྱེད་རྒྱུ་ལས་སླ་བོ་གཏན་ནས
མིན་པ་ང་ཚོས་ད་ལྟ་ཕྱིར་དྲན་བྱེད་ཐུབ། དེ་ཡང་གཙོ་བོ་རྒྱ་ནག་གི་ཤུགས་རྐྱེན་ལ་
བཀག་འགོག་ཆེད་དུ་མི་ལོ་བཅུ་ཕྲག་གཉིས་ཀྱི་རིང་སྐྱོན་བརྗོད་ཤུགས་ཆེན་དང་
གྱོང་གུན་ཆེ་བའི་དམག་འཁྲུག་གཉིས་ཏེ་ཀོ་རི་ཡ་དང་ཝེ་ཐི་ནམ་གྱི་དམག་འཁྲུག་
སྔ་རྗེས་སུ་བྱུང་བ་ཞིག་ཡིན། དམར་ཕྱོགས་ལ་ངོ་རྒོལ་གྱི་བསམ་བློ་བརྟན་པོ་ཡིན་
པའི་སྲིད་འཛིན་ནེ་ཁུ་སེན་རང་ཉིད་ཀྱི་ཆེ་མཐོང་ཡང་མོས་མཐུན་དེ་དང་མཉམ་
དུ་བརླག་དགོས་ངེས་རེད། ལྷག་པར་དུ་ཕྱི་ལོ་ ༡༩༤༩ ལོ་ནས་ཨ་རིས་ཨེ་ཤེ་
ཡའི་ནང་གི་སྲིད་བྱུས་གཙོ་བོ་སྟེ། ཐེ་ཝན་ལ་ཐབས་ཇུས་ཀྱི་ཁས་ལེན་བྱས་པ་
ལས་གོམ་པ་གཡོལ་དགོས་བྱུང་ཡོད། ད་ལྟའི་བར་གྱི་འབྲེལ་བའི་བརྒྱུད་རིམ་ཁྲོད་
བསམ་ཚུལ་ཕྱོགས་འགལ་ཡིན་པའི་གནད་དོན་གཙོ་བོ་ནི་པེ་ཅིང་དང་མཉམ་དུ་
ནང་འགྲིག་གི་སྐབས་སུ་ཐེ་ཝན་སྐོར་ལ་འཁྲུལ་བའི་རང་བཞིན་ཅན་གྱི་ནང་འགྲིག་
བྱུང་བ་དེ་ཡིན། དེ་ནི་མོས་མཐུན་གྱི་སྐྱོན་ཆ་ཡིན་མིན་ལ་བདེན་དཔང་བྱེད་རྒྱུ་ད་
དུང་ལྷག་བསྡད་ཡོད།
འོན་ཀྱང་། གྱོང་གུན་དེ་འདྲ་མང་པོ་ཞིག་ཡོད་ཀྱང་༡༩༧༢ ལོའི་གྲོས་མཐུན་
གྱི་གྲུབ་འབྲས་ནི་བློ་ཡུལ་ལས་འདས་པ་ཞིག་རེད་ལ་གཅིག་བྱས་ན་རླབས་ཆེན་
གྱི་འགྱུར་ལྡོག་ཅིག་ཀྱང་རེད། ཨ་རིའི་སྲིད་འཛིན་ནེ་ཁུ་སེན་གྱིས་རྒྱ་ནག་དང་ཉི་
ཧོང་མཉམ་དུ་འབྲེལ་མོལ་བྱས་པ་དེས་ཨ་རི་ཝེ་ཐི་ནམ་ལས་ཕྱིར་འཐེན་བྱེད་ཐུབ་
པ་ཙམ་དུ་མ་ཟད། འབྲེལ་མོལ་དེས་ཨ་རི་དང་རྒྱ་ནག་མཉམ་འབྲེལ་གྱིས་ཨུ་རུ་
སུར་ཁ་གཏད་གཅོག་པའི་ནུས་པ་ཐོན་པར་བརྟེན་ཨེ་ཤེ་ཡའི་མངའ་ཁུལ་གྱི་འགོ་
གཙོའི་གནས་བབས་ལ་འགྲན་ཟླ་བྱེད་ཐུབ་མཁན་མེད་པར་གྱུར། འབྲེལ་མོལ་དེས་
ཨེ་ཤེ་ཡ་དང་ནུབ་ཕྱོགས་པའི་ལམ་ལུགས་ཀྱི་དཔལ་འབྱོར་དང་ཆབ་སྲིད་ཀྱི་ལམ་
ཁ་ཞིག་ཀྱང་བཟོས། ཨ་རིའི་འགོ་ཁྲིད་འོག་འཛམ་གླིང་ཐོག་གི་ཧ་ཅང་འཁྲུག་ཆ་
དོད་པོའི་མངའ་ཁུལ་ཞིག་ཏུ་གྱུར།
ཕྱི་ལོ་ ༡༩༧༥ ལོའི་རྗེས་ནས་བཟུང་ཨུ་རུ་སུ་ལ་མཚོན་ན་ཨ་ཧྥེ་རྒན་གཙོས་
ཨེ་ཤེ་ཡའི་ཤར་ཕྱོགས་སུ་དོན་ཕན་ལྡན་པའི་ཐབས་ཇུས་ཀྱི་གྲུབ་འབྲས་ཐོན་ཐུབ་
མེད་ལ་ཐོབ་པའི་འབད་བརྩོན་ཡང་བྱས་མེད། དོན་དངོས་ཐོག་ཨུ་རུ་སུའི་ཕྱོགས་
ནས་ལེ་ཉན་རིང་ལུགས་ཀྱི་དམར་ཕྱོགས་པའི་རྒྱབ་སྐྱོར་འོག་རྒྱ་ནག་གི་དཔལ་
འབྱོར་ལ་གྲུབ་འབྲས་ཐོན་པར་རོགས་སྐྱོར་བྱས་ཡོད་པའི་རྒྱུ་མཚན་བཤད་ཆོག་
ཀྱང༌། ཁོ་ཚོས་ཨུ་རུ་སུའི་ནང་གི་ཐབས་སྐྱོ་བའི་དམར་ཕྱོགས་ཀྱི་འཁྲབ་སྟོན་དེ་
ཙམ་མ་གཏོགས་སྟོན་ཐུབ་མེད། དེ་འདྲ་ཡིན་དུས། སྐུ་ཞབས་ཏེང་ཞོ་ཕིན་གྱིས་འགོ་
ཁྲིད་བྱས་སྐབས་སུ་ཨུ་རུ་སུའི་དམར་ཕྱོགས་ལ་བརྡབ་གསིག་བཏང་བ་དེ་འདྲ་ཨ་
རིའི་སྲིད་འཛིན་རོ་ནལ་རེས་རྒེན་གྱིས་ཀྱང་བྱེད་ཐུབ་མེད་པས། སྲིད་འཛིན་ནེ་ཁུ་
སེན་གྱི་མཛད་རྗེས་ལ་བསྟོད་བསྔགས་བྱེད་རིན་ཡོད་པ་ཞིག་རེད།
གྲང་དམག་གི་རྗེས་ལ།
པེ་ཅིང་གིས་ཕྱི་ལོ་ ༡༩༨༩ ལོར་གནམ་བདེ་སྒོ་མོ་ཆེའི་ཐང་ཆེན་གྱི་ངོ་རྒོལ་ལ་
དྲག་གནོན་བྱས་པ་དེས་ཕྱི་ལོ་ ༡༩༧༢ ལོའི་རྗེས་ཀྱི་ཕྱི་འབྲེལ་ལ་ཉམས་ཚོད་ཆེན་
པོ་ཞིག་བླངས་ཡོད། དེ་ནི་གདུག་རྩུབ་ཀྱི་དྲན་གསོ་ཞིག་སྟེ་ཁོང་ཚོ་གུ་ཡངས་ཆེ་
རུ་འགྲོ་བཞིན་པ་ལ་མ་ལྟོས་པར་སྲིད་གཞུང་འདི་དྲག་རྩུབ་ཆེ་བའི་དམར་པོའི་
གཞུང་ཞིག་གི་ངོ་བོར་བསྡད་ཡོད་པ་དེ་རེད། དེ་ནས་ལོ་གཅིག་གི་རྗེས་སུ་སྦིར་
ལན་(Berlin Wall) གྱི་རྩིག་གྱང་བསྒྱེལ་བ་དེས་རྒྱ་ནག་དང་འཛམ་གླིང་རྒྱལ་ཁབ་
གཞན་དབར་བསྡུར་བ་ཡིན་ན་འཛམ་གླིང་གི་ཁ་ཕྱོགས་གསལ་པོར་ཡོད་ཀྱང༌། རྒྱ་
ནག་སྲིད་གཞུང་གི་སྒྲིག་འཛུགས་མུ་མཐུད་འདི་ལྟར་གནས་ཐུབ་མིན་དང་ཁོང་
ཚོར་ཡོད་པའི་ནུབ་ཕྱོགས་རྒྱལ་ཁབ་དབར་གྱི་ཕྱི་འབྲེལ་ཁག་མུ་མཐུད་ནས་ཡར་
རྒྱས་ལ་འགྲོ་ཐུབ་མིན་གསལ་པོ་མེད་ལ། སྐབས་དེར་དཔལ་འབྱོར་འབྲེལ་ལམ་
གྱི་ལྗིད་ཁོག་དེ་ཙམ་ཆེན་པོ་ཞིག་མིན། ཕྱི་ལོ་ ༡༩༧༩ ལོ་ནས་འགོ་འཛུགས་བྱས་
པའི་དཔལ་འབྱོར་ལ་འགྱུར་ལྡོག་བྱུང་སྟེ་ལོ་ངོ་བཅུ་ཕྲག་གཅིག་གི་རྗེས་སུ་རྒྱ་ནག་
གི་དཔལ་འབྱོར་ལྟོས་ས་ལྟོས་འཇོག་གིས་དེ་ཙམ་ཆེན་པོ་མིན། ཁོང་ཚོའི་རྒྱུན་རིང་
གི་གྲུབ་འབྲས་ཀྱི་གཞི་རྒྱ་ཆེ་ཆུང་ཡང་མི་ཁ་ཤས་ཀྱིས་མ་གཏོགས་ཤེས་ཐུབ་མེད།
ཨ་རིའི་བཟོ་ཚོང་ཁང་མང་པོ་ལ་ཡིད་འཕྲོག་པའི་ཁྲོམ་ར་ཞིག་ཏུ་འགྱུར་བའི་འགོ་
བཙུགས་མ་ཐག་ཡིན་པ་དང་ཚོང་ལས་བྱེད་རྒྱུ་ཁག་པོ་ཡོད་པའི་ས་ཁུལ་ཞིག་ཏུ་
ཡང་གནས་ཡོད་པས་ཨ་རིའི་དཔལ་འབྱོར་གྱི་མ་འོངས་པའི་ལྟེ་བ་ཞིག་ཏུ་མཐོང་
མེད། གང་ལྟར་(George H.W.Bush)སྲིད་འཛིན་སྦུ་ཤིས་ལས་ཐོག་སྐབས་སྔོན་
ཆད་བསྐྲུན་ཟིན་པའི་འབྲེལ་ལམ་ཁྲོད་རྩོད་རྙོག་གང་ཐུབ་ཀྱིས་ཉུང་དུ་བཏང་བ་དང་
ཕན་ཚུན་གྱི་གནད་དོན་གཙོ་བོ་ཁག་ལ་གོ་ཤེས་ཀྱིས་གཅེས་སྲུང་བྱས་ཡོད། དེ་ནི་
འཆར་གཞི་གསར་པའི་རྟགས་མཚན་ཞིག་མ་ཡིན་པར་གྲང་དམག་ཐབས་ཇུས་ཀྱི་
གཏན་ཚིགས་རིག་པ་ཞིག་མཇུག་བསྡུ་བྱས་པ་མཚོན་གྱི་ཡོད།
དོན་དངོས་སུ་ཡང་གྲང་དམག་མཇུག་རྫོགས་པ་དང་ཨ་རིར་མཚོན་ན་ཨེ་
ཤེ་ཡའི་ནང་དུ་རང་ཉིད་ཀྱི་མ་འོངས་པ་ཇི་ལྟ་བུ་ཞིག་ཡིན་མིན་ཐེ་ཚོམ་རེད། མི་
མང་པོ་ཞིག་ལ་མཚོན་ན་ཨ་རིས་མུ་མཐུད་དུ་ཨེ་ཤེ་ཡའི་ནང་འགོ་གཙོའི་ཁུར་
བོ་ལྕི་མོ་དེ་ཁུར་དགོས་མིན་གསལ་པོ་ཆགས་མེད། གང་ཡིན་ཟེར་ན་ད་ལྟ་ཨ་རི་
ནས་རྒྱ་ནག་དང་ཨུ་རུ་སུ་གང་རུང་བཀག་སྐྱིལ་ལམ་བཀག་འགོག་བྱེད་དགོས་
པའི་རྒྱུ་མཚན་མེད་པར་མཐོང་ཡོད། ཕྱི་ལོ་ ༡༩༩༢ ལོར་ཁུ་ལེན་ཌོན་ལ་སྲིད་
འཛིན་འོས་ཤོག་ཐོབ་པ་དང་ཁོང་གིས་“ཀྱེ། གླེན་པ། དེ་ནི་དཔལ་འབྱོར་རེད”
ཅེས་ཡོངས་བསྒྲགས་བྱས་པ་རེད། ཐེ་ཚོམ་དེ་དག་ད་དུང་བདེན་པས་དག་སྐྱེལ་
བྱས་ཡོད་པ་འདྲ། ཕྱི་ལོ་ ༡༩༩༠ ནང་ལ་ཨ་རིས་མུ་མཐུད་ཨེ་ཤེ་ཡའི་ནང་སྡོད་
རྒྱུའི་ཐག་གཅོད་བྱས། རྒྱུ་མཚན་གཅིག་ནི་གཞན་གྱི་ཚོད་དཔག་ལས་བརྒལ་ཏེ་
གྲང་དམག་རྗེས་ནས་ཨ་རིའི་བཟོ་ལྟ་ཡག་ཏུ་འགྲོ་བཞིན་པ་དང༌། དཔལ་འབྱོར་
ཡར་རྒྱས་ཀྱི་མགྱོགས་ཚད་མྱུར་བ། ཨ་རིའི་མི་མང་ལ་ཨེ་ཤེ་ཡ་ཙམ་མ་ཡིན་པར་
འཛམ་གླིང་ཡོངས་ཀྱི་འགོ་ཁྲིད་བྱེད་པའི་སྟོབས་ཤུགས་ཡོད་བསམ་པའི་བློ་ཁོག་
རྒྱས་བཞིན་ཡོད། ཨུ་རུ་སུའི་སྟོབས་ཤུགས་ཉམས་རྒུད་དུ་ཕྱིན་པས་ཨེ་ཤེ་ཡའི་
མངའ་ཁུལ་གྱི་འགོ་གཙོ་བྱེད་པར་འགྲོ་སོང་ཆེན་པོ་མི་དགོས་པའི་གནས་བབས་
དེར་རྒྱུན་རིང་པོར་འགྲན་རྩོད་བྱེད་མཁན་བྱུང་མེད། ཨེ་ཤེ་ཡའི་མངའ་ཁུལ་དུ
ཡང་དཔལ་འབྱོར་ཡར་རྒྱས་ལ་འགྲོ་བཞིན་ཡོད་པ་དང༌། ཕྱི་ལོ་ ༡༩༨༠ ལོའི་ནང་
དཔལ་འབྱོར་དེ་གལ་ཆེན་ཡིན་པའི་གནད་འགག་ཤུགས་ཆེན་པོར་གྱུར། ཉི་ཧོང་
ལ་མཚོན་ན་དམག་འཁྲུག་རྗེས་ཀྱི་ཁོང་ཚོའི་དཔལ་འབྱོར་གྱི་རྫུ་འཕྲུལ་ནམ་མཁར་
སྙེག་པ་དང་། ཀོ་རི་ཡ། ཐེ་ཝན་སོགས་ལྷོ་ཤར་ཨེ་ཤེ་ཡའི་རྒྱལ་ཁབ་མང་པོ་ཡང་
འཕེལ་རྒྱས་ཤུགས་ཆེན་བྱུང་ཡོད། རྒྱ་ནག་གིས་ཀྱང་མ་འོངས་པར་འཛམ་གླིང་
གི་དཔལ་འབྱོར་ཆེ་ཤོས་ཆགས་པའི་རྒྱུན་རིང་ཡར་རྒྱས་ཀྱི་རྨང་གཞི་བཏིང་ཐུབ་
ཡོད། ཨ་རིས་འདི་ནི་བློས་གཏོང་མི་ཐུབ་པའི་འཛམ་གླིང་གི་ཆ་ཤས་དེ་ཡིན་པར་
དགའ་བཞིན་ངོས་ལེན་བྱས་ཡོད། གལ་ཆེ་ཤོས་ཤིག་ལ་༡༩༩༠ ལོའི་ནང་གྲང་
དམག་མཇུག་སྒྲིལ་བ་དེས་ཨ་རིར་ཡིད་ཆེས་འདི་འདྲ་ཞིག་སླེབས། དེ་ནི་རང་ཉིད་
ཀྱི་རྒྱལ་ཁབ་ནི་འཛམ་གླིང་གོ་ལ་ཁྱོན་ཡོངས་ཀྱི་འགོ་ཁྲིད་བྱེད་པར་ཐུན་མོང་མ་
ཡིན་པའི་གོ་སྐབས་ཤིག་ཡོད་པ་དེ་སྲ་བརྟན་གཏོང་རྒྱུ་དང༌། དམིགས་ཡུལ་དེ་
ལེགས་འགྲུབ་ཡོང་བར་ཨེ་ཤེ་ཡའི་འགོ་གཙོ་བྱེད་རྒྱུ་ནི་གལ་འགངས་ཆེན་པོར་
མཐོང་ཡོད།
ཕྱི་ལོ་ ༡༩༩༠ ལོ་ནས་རྒྱ་ནག་མུ་མཐུད་ཡར་རྒྱས་ལ་སོང་བ་དང་བསྟུན་
རྒྱའི་འབྲེལ་བའི་འཆར་གཞི་ཁག་མངོན་གསལ་གྱིས་ཆེ་རུ་འགྲོ་འགོ་བརྩམས།
ཉིན་རེའི་ཚོང་ལས་ཀྱི་འབྲེལ་བ་བརྒྱུད་ནས་འབྲེལ་ལམ་མང་པོ་ཞིག་རིམ་བཞིན་
འཕེལ་བ་དང༌། ཁོང་ཚོའི་དཔལ་འབྱོར་དང་ཤུགས་རྐྱེན་ཡང་ཆེ་རུ་ཕྱིན་པ་དང་
མཉམ་དུ་རྒྱ་ནག་དེ་ཨ་རིར་གལ་འགངས་ཆེན་པོར་གྱུར་པ་རེད། འབྲེལ་ལམ་འདིའི་
གཏིང་ཟབ་པའི་རིམ་པ་ཞིག་ན་རྒྱ་ནག་གི་འཕེལ་རྒྱས་དེས་ཨེ་ཤེ་ཡའི་ཁུལ་གྱི་ཨ་
རིའི་གནས་བབས་ལ་དཀའ་ངལ་སྤྲོད་ཀྱི་ཡོད་པའི་ངོས་འཛིན་གྱི་ཤུགས་ཀྱང་ཆེ་
རུ་ཕྱིན་ཡོད།
ལོ་རབས་༩༠ པའི་དཀྱིལ་དུ་སླེབས་པ་དང༌། རྒྱ་ནག་གི་འཕེལ་རྒྱས་ཀྱི་
ཉེན་ཁ་ལ་གདོང་ལེན་ཇི་ལྟར་བྱེད་དགོས་མིན་གྱི་བསམ་ཚུལ་གཅིག་མཐུན་དང་
གཞི་རྒྱ་ཆེན་པོ་ཞིག་འབུར་དུ་ཐོན་པའི་རྣམ་པ་གསར་པ་ཞིག་མངོན། སྐབས་དེར་
(hedging)མཐའ་ལྕགས་བསྐོར་བའི་སྲིད་བྱུས་ཟེར་བ་ཞིག་ཐོན་པ་དེའི་ནང་དོན་
ཨེ་ཤེ་ཡའི་སྒྲོམ་གཞིར་འགྱུར་ལྡོག་མི་ཡོང་བའི་ཆེད་དུ་རྒྱ་ནག་སྔོན་འགོག་དགོས་
པའི་འདུན་པ་གསལ་སྟོན་བྱས་ཡོད། ནང་དོན་ཧ་ཅང་གསལ་པོ་རེད། པེ་ཅིང་ལ་
རྒྱུན་ལྡན་གྱི་འབྲེལ་མོལ་ཞིག་གནང་ཡོད། རྒྱ་ནག་གིས་སྔོན་ལྟར་ཨེ་ཤེ་ཡའི་སྒྲོམ་
གཞིའི་ནང་ལས་ཀ་བྱས་པ་ཡིན་ན། ཨ་རིའི་ངོས་ནས་རྒྱ་ནག་ལ་འཛམ་གླིང་དཔལ་
འབྱོར་དང་ཁ་མི་འབྲལ་བར་རོགས་པ་བྱེད་རྒྱུ་དེ་རེད།
འདི་ལ་མཁས་དབང་རོ་སྦེ་ཊི་ཛོ་ལེ་ཁུ་མཆོག་ནས་“ཁེ་གྱོང་ལ་འགན་ཁུར་
མཁན” ཞེས་འབོད་ཀྱི་ཡོད། (Robert Zoellick) གལ་སྲིད་རྒྱ་ནག་གིས་ཨ་
རིས་འགོ་ཁྲིད་པའི་སྒྲིག་གཞི་ལ་ཁ་གཏད་བཅག་སྟེ་རང་ཉིད་ཀྱི་ནུས་ཤུགས་རྒྱ་
སྐྱེད་བྱེད་པ། དཔེར་ན། ཨ་རིའི་མཐུན་གྲོགས་རྒྱལ་ཁབ་ཀྱི་འབྲེལ་བ་སྣང་མེད་
བྱེད་པའམ་དམག་དཔུང་རྒྱ་སྐྱེད་ཀྱིས་ཨ་རིའི་དམག་གི་རྟེན་གཞིར་ཉེན་ཁ་སྤྲད་
པ་ཡིན་ན། ཨ་རི་ནས་འབྲེལ་མོལ་དེ་བཞིན་བཀག་འགོག་གི་ཕྱོགས་སུ་བསྒྱུར་
བ་སྟེ། རྒྱ་ནག་འཛམ་གླིང་དཔལ་འབྱོར་ལས་ཕྱིར་འབུད་ཀྱིས་ཨ་རིའི་སྟོབས་
ཤུགས་ཀྱི་ལྗིད་ཁོག་ཡོད་ཚད་ཀྱིས་རྒྱ་ནག་ལ་ཁ་གཏད་གཅོག་རྒྱུ་དེ་རེད། འདི་
ནི་ནུས་པ་ལྡན་པའི་ཞེད་སྣང་ཞིག་ཡིན་ཏེ་རྒྱ་ནག་ཁོ་ཚོའི་དཔལ་འབྱོར་ཡར་རྒྱས་
ལ་འགྲོ་དགོས་ན་མ་རྩའི་ཆེད་དུ་ཁོ་ཚོ་འཛམ་གླིང་གི་དཔལ་འབྱོར་དང༌། འཕྲུལ་
རིགས། ཆེད་མཁས་པ་དང་ཁྲོམ་ར་བཅས་ལ་འཛུལ་ཞུགས་ཐུབ་པ་བྱེད་དགོས་
ཀྱི་ཡོད། ཕྱི་ལོ་ ༡༩༩༠ ལོའི་ནང་ཨ་རི་ནི་འཛམ་གླིང་དཔལ་འབྱོར་ཁྲོད་དུ་གནད་
འགག་ཆེ་ཤོས་ཀྱི་རྒྱལ་ཁབ་ཏུ་གྱུར་ཡོད་པ་དང་རྒྱ་ནག་དེའི་ནང་འཛུལ་ཞུགས་
ཡོང་བར་སྟངས་འཛིན་བྱེད་པའི་སྟོབས་ཤུགས་ཡོད། གལ་སྲིད་རྒྱ་ནག་རང་ཉིད་
མཚམས་ལས་བརྒལ་བ་ཡིན་ན། ཨ་རིའི་ཕྱོགས་ནས་སྟབས་བདེའི་ངང་སྒོ་ཐིག་མ་
བརྒྱབ་ནས་རྒྱ་ནག་ཡར་རྒྱས་ཀྱི་དབུགས་རྩ་དགག་ཐུབ་ཀྱི་ཡོད། དེ་བས་རྒྱ་ནག་
ལ་གདམ་ཀ་མང་པོ་མེད། ཨ་རིའི་འགོ་གཙོའི་གནས་བབས་ཁས་བླངས་ནས་
སོ་སོ་ཡར་རྒྱས་ལ་འགྲོ་རྒྱུ་དང༌། ཡང་ན་ཁ་གཏད་དུ་ལངས་ནས་རང་འགག་ཏུ་
གནས་རྒྱུ་དེ་རེད།
མཐའ་ལྕགས་བསྐོར་བའི་སྲིད་ཇུས་ཀྱི་དགོས་འདུན་འདི་འདྲ་ཞིག་རེད།
གལ་ཏེ་སྲིད་བྱུས་དེར་ནུས་ཤུགས་ཐོན་པ་ཡིན་ན། རྒྱ་ནག་གི་འགྲན་རྩོད་ཅི་བྱས་
ཚང་མ་ཕམ་ཁ་རེད། འཛམ་གླིང་གི་དཔལ་འབྱོར་ལ་སྒོ་བརྒྱབ་པ་ཡིན་ན། རྒྱ་ནག་
གི་སྟོབས་ཤུགས་ཉམས་རྒུད་དང༌། ཁོ་ཚོའི་ཁ་གཏད་ལངས་པ་དེ་རླངས་པར་
འགྱུར་གྱི་རེད། མཐའ་ལྕགས་བསྐོར་བའི་སྲིད་ཇུས་ཀྱི་སྐྱོན་ཆ་ནི། རྒྱ་ནག་ཡར་
རྒྱས་ལ་ཕྱིན་ཏེ་འཛམ་གླིང་གི་དཔལ་འབྱོར་ལ་གནད་འགག་ཆེན་པོ་ཆགས་ནས་
སྒོ་རྒྱག་མི་ཐུབ་པའི་དུས་ཚོད་ཅིག་སླེབས་མི་ཐུབ་པ་ཡིན་ཤག་ཤག་གི་བསམ་བློ་
རེད། ཉེན་ཁ་ནི་དུས་ཚོད་ངེས་ཅན་ཞིག་ཏུ་རྒྱ་ནག་དེ་བཞིན་ཨ་རིའི་འགོ་གཙོའི་
གནས་བབས་འོག་འགྲོ་སྲིད་མོད། འབྲེལ་མོལ་དེ་བཀག་འགོག་གི་ཕྱོགས་སུ་
བསྒྱུར་དགོས་བྱུང་བའི་དུས་ཚོད་དེ་རྗེས་ལུས་ཐེབས་ཚར་བ་རེད། སྐབས་དེར་
ཁོང་ཚོས་སོ་སོའི་མངོན་འདོད་དམ་བསྒྲུབ་བྱར་ཚད་བཟུང་གི་རེད་དམ།
འདི་ནི་དངོས་གནས་བྱུང་ཟིན་པ་རེད། རྒྱ་ནག་ཡར་རྒྱས་ལ་འགྲོ་བ་དང་
མཉམ་དུ་ཁོང་ཚོ་ཨ་རི་ཚུད་པའི་རྒྱལ་ཁབ་གཞན་དང་དཔལ་འབྱོར་ཐོག་ཁ་འབྲལ་
ཐབས་མེད་པར་གྱུར་ཡོད་པས་སྲིད་བྱུས་དེ་དོན་དངོས་དང་མི་མཐུན་པ་ཞིག་ཏུ་
གྱུར་ཡོད། དུས་རབས་ཉེར་གཅིག་པའི་འགོ་སྟོད་དུ་རྒྱ་ནག་ནི་ཨ་རི་དང་འཛམ་གླིང་
གི་དཔལ་འབྱོར་ཆེ་ཤོས་ཤིག་དང་ཆེས་གལ་ཆེ་བའི་རྒྱལ་ཁབ་ཞིག་ཏུ་གྱུར་ཚར་
བས་ཝ་ཞིན་ཊོན་ནས་རྒྱ་ནག་ལ་སྒོ་བརྒྱབ་སྟེ་ཕྱི་ལོགས་སུ་འབུད་ཐུབ་བམ།
དོན་དངོས་ཐོག་ཝ་ཞིན་ཊོན་གྱི་སྐྱ་རེངས་དེ་ཧ་ཅང་དལ། ཕྱི་ལོ་ ༢༠༠༨ དང༌
༢༠༠༩ ལོའི་འཛམ་གླིང་དཔལ་འབྱོར་ཉམས་ཉེས་སྐབས་སུ་རྒྱ་ནག་གི་དཔལ་
འབྱོར་ག་ཚོད་ཆེ་བ་དང་ག་ཚོད་གལ་ཆེན་ཆགས་ཡོད་པ་མི་མང་པོར་ར་སྤྲོད་བྱས་
ཡོད་པས། དཔལ་འབྱོར་ཁེར་རྐྱང་འབུད་པའི་འཇིགས་སྐུལ་བྱེད་པ་ནི་དོན་དངོས་
དང་མི་མཐུན་པ་ཞིག་རེད་ཨང་།
དཔལ་འབྱོར་ཁེར་རྐྱང་ལ་ཡིད་ཆེས་བྱེད་རྒྱུ་རིམ་པས་ཡལ་བ་དང་ལྷན་དུ་
བཀག་སྐྱིལ་ཐབས་ཇུས་བསམ་བློར་འཁོར་བ་རེད། ཚོད་དཔག་གི་ལྟེ་བ་ནི་རྒྱ་ནག་
གི་ཡར་རྒྱས་ལ་ཞི་བདེ་དང་བརྟན་བརླིང་དགོས་པ་དེ་རེད། ཨ་རི་དང་ཐབས་ཇུས་
ཀྱི་འགྲན་རྩོད་བྱེད་པར་པེ་ཅིང་ཕྱོགས་ནས་ཟིང་ཆའི་གྱོང་གུན་ཁུར་མི་ཐུབ་པར་
འདོད། འོན་ཀྱང༌། ཨ་རི་ལ་ཡང་དཀའ་ངལ་གཅིག་མཚུངས་འཕྲད་ཀྱི་ཡོད། དེང་
སྐབས་རྒྱ་ནག་ལ་ཨ་རི་དགོས་པ་དེ་ཙམ་ཨ་རི་ལ་ཡང་རྒྱ་ནག་དགོས་ཀྱི་ཡོད། པེ་
ཅིང་ཐོག་ཟིང་ཆ་དང་འཁྲུག་རྩོད་ཀྱི་གྱོང་གུན་ག་ཚོད་ཕོག་པ་དེ་བཞིན་ཝ་ཞིན་ཊོན་
ལ་ཡང་གཅིག་པ་ཡིན།
དེ་བས་ཨ་རིས་རྒྱ་ནག་ལ་མཐའ་ལྕགས་བསྐོར་བའི་སྲིད་བྱུས་དེ་འབྲས་
མེད་དུ་གྱུར། ཨ་རིའི་རང་ཉིད་ཀྱི་འགོ་གཙོའི་གནས་བབས་ལ་འགྲན་ཟླ་ཇི་ལྟར་
སླེབས་པ་མཐོང་མེད་ལ། ཁོང་ཚོས་དེ་འགོག་པར་འདོད་པ་མེད་ལ་དགོས་ངེས་ཀྱི་
བྱ་སྤྱོད་ཀྱང་སྤེལ་ཐུབ་མེད། ད་ལྟ་རྗེས་ལུས་ཐེབས་ཚར་འདུག ཨ་རིའི་ངོས་ནས་རྒྱ་
ནག་ལ་དཔལ་འབྱོར་ཁེར་རྐྱང་དུ་འབུད་རྒྱུའི་ཞེད་སྣང་སློང་བ་དང་ཐབས་ཇུས་ཀྱི་
བཀག་སྐྱིལ་བྱས་ནས་ཨ་རིའི་འགོ་གཙོའི་གནས་བབས་ལ་འགྲན་རྩོད་མི་ཡོང་བའི་
བཤོལ་འདེབས་བྱེད་མི་ཐུབ།
འདི་ཇི་ལྟར་བྱུང་བ་རེད་དམ། ལན་འདེབས་གཅིག་ནི་ ༢༠༠༡ ལོའི་ ༩
ཚེས་༡༡ (༩།༡༡) དོན་རྐྱེན་དེ་ཡིན། ལོ་བཅུ་ཕྲག་ཙམ་གྱི་རྗེས་སུ་རྒྱ་ནག་ཡར་
རྒྱས་ལ་འགྲོ་བཞིན་པའི་སྐབས་དེར་ཨ་རིའི་དམིགས་གཏད་གཞན་ཞིག་ཏུ་ཡོད།
གཅིག་བྱས་ན་རྒྱུ་མཚན་གཙོ་བོ་ནི་གྲང་དམག་ནས་རིམ་པར་བྱུང་བའི་འཛམ་གླིང་
གི་བསམ་ཕྱོགས་དང་ཨ་རིའི་གནས་བབས་ལ་འབྲེལ་བ་ཡོད་ལས་ཆེ། མི་མང་ཆེ་
བས་འཛམ་གླིང་གི་སྒྲོམ་གཞིའི་ནང་ཨ་རིའི་འགོ་གཙོའི་གནས་བབས་ནི་འགྲན་ཟླ་
བྲལ་བ་ཞིག་ཡིན་པར་ཡིད་ཆེས་བྱེད་པ་དང༌། ཨ་རིའི་འགོ་ཁྲིད་འོག་འཛམ་གླིང་
གི་སྒྲོམ་གཞིའི་རྨང་གཞི་དེ་རྒྱུན་རིང་པོར་བརྟན་བརླིང་ཡིན་པའི་དུས་རབས་ཤིག
ཏུ་གྱུར་པས་ན། འཛམ་གླིང་དང་ཨ་རིའི་འགོ་གཙོའི་གནས་བབས་འདིར་འཕྲད་
པའི་ཉེན་ཁ་ནི། སྒྲོམ་གཞི་འདིའི་ནང་གི་འགོ་ཁྲིད་དམ་སྲིད་གཞུང་བརྟན་པོ་མེད་
པ༑ བྱབ་ཆུང་གི་གཞུང་དང་འཇིགས་སྐུལ་རིང་ལུགས་པ་བཅས་ནས་ཡོང་གི་རེད་
བསམ་ཡོད།
མ་འོངས་པའི་ལོ་རྒྱུས་སྨྲ་བ་ཚོར་ཡ་མཚར་སྐྱེ་ངེས་པ་ཞིག་ལ་ནོར་འཁྲུལ་
འདི་འདྲའི་མང་པོ་ཤོར་བཞིན་པ་མ་མཐོང་བར་མིག་ལོང་བ་ཆགས་དགོས་དོན་ག་
རེ་ཡིན་ནམ་སྙམ་པ་དེ་ཡིན། དེ་ལྟར་ཡོང་དགོས་དོན་ནི་ཕལ་ཆེར་ང་ཚོ་མང་ཆེ་
བས་རྒྱ་ནག་གི་ཡར་རྒྱས་དེའི་རྒྱ་ཁྱོན་དང་། འཕེལ་ཚད། རྒྱ་ནག་ཡར་རྒྱས་ཀྱི་
གལ་ཆེའི་རང་བཞིན་བློ་ཡིད་དུ་མ་ཤོང་བའི་སྐྱོན་ཡིན་ངེས།

ལེའུ་གསུམ་པ།
རྒྱ་ནག་གི་སྟོབས་ཤུགས་དང་མངོན་འདོད།

གྲངས་འབོར་གྱི་སྟོབས་ཤུགས།
ཆེད་མཁས་པ་མང་པོ་ཞིག་གིས་ཨ་རིའི་དཔལ་འབྱོར་དེ་མུ་མཐུད་ནས་འཛམ་གླིང་
སྟེང་གི་ཆེ་ཤོས་སུ་གནས་པར་འདོད། ཁོང་ཚོས་ཨ་རིའི་དཔལ་འབྱོར་གྱི་མཐོ་
རླབས་ལ་སྔོན་ཆད་འགྲན་རྩོད་བྱེད་མཁན་བྱུང་མྱོང་བའི་དཔེར་མཚོན་གསར་ཤོས་
ནི་ཕྱི་ལོ་༡༩༨༠ ལོའི་ནང་གི་ཉི་ཧོང་ལྟ་བུ་རེད། ཁྱེད་ཀྱིས་ཉི་ཧོང་ལ་ལྟོས་དང་
ཅེས་བརྗོད་ཀྱི་ཡོད། གཞན་ལ་བྱུང་བའི་གནས་ཚུལ་དེ་འདྲ་རྒྱ་ནག་གི་འགྲན་རྩོད་
ལ་ཡང་འབྱུང་ངེས་པའི་གདེང་ཚོད་ཡོད་ཟེར། འོན་ཀྱང༌། རྒྱ་ནག་ནི་གཞན་དང་མ་
འདྲ་བ་ཞིག་རེད། གཞན་གྱིས་འགྲན་མ་ཐུབ་ཀྱང་རྒྱ་ནག་གིས་འགྲན་སྡུར་བྱས་ན།
ཨ་རིའི་དཔལ་འབྱོར་གྱི་མཐོ་རླབས་ལས་བརྒལ་ཐུབ། གང་ཡིན་ཟེར་ན། རྒྱ་ནག་
ལ་སྔོན་གྱི་འགྲན་རྩོད་བྱེད་མཁན་རྣམས་དང་མ་འདྲ་བའི་ཁྱད་ཆོས་ཤིག་ཡོད་པ་
ནི་ངལ་རྩོལ་གྱི་སྟོབས་ཤུགས་དེ་ཨ་རི་ལས་ཆེ་བ་ཡོད་པས་རེད། སྟོབས་ཤུགས་
འདིས་ཁྱད་པར་མང་པོ་བཟོས་ཡོད།
ཨང་རྩིས་ཀྱི་རྣམ་གཞག་འདི་ལས་སླ་བོ་ཞིག་ཡིན། ཉི་ཧོང་གི་ངལ་རྩོལ་
སྟོབས་ཤུགས་ནི་ཨ་རི་ཡི་གསུམ་ཆ་གཅིག་ཙམ་ཡིན། དེ་བས་ཨ་རིའི་ཐོན་འབབ་
ལས་བརྒལ་དགོས་ན་ཆ་སྙོམས་ཉི་ཧོང་གི་མི་གཅིག་གིས་ཨ་རིའི་མི་གསུམ་གྱི་
ཐོན་སྐྱེད་བྱེད་ཐུབ་དགོས་ཀྱི་ཡོད། འདི་འདྲ་ནམ་ཡང་ཡོང་མི་སྲིད། གང་ཡིན་ཟེར་
ན༑ ཨ་རིའི་ལལག་རྩལ་དང་འཕྲུལ་རིགས་གསར་གཏོད། བཟོ་ཚོང་ལམ་ལུགས་
བཅས་མཉམ་སྡེབ་ཀྱི་དབང་གིས་ཨ་རིའི་ངལ་རྩོལ་སྟོབས་ཤུགས་ནི་ཐོན་སྐྱེད་
ལེགས་པའི་རྒྱལ་ཁབ་ཁག་དང་འདྲ་བར་མུ་མཐུད་གནས་རྒྱུ་རེད། དེ་བས་ཉི་ཧོང་
གི་དཔལ་འབྱོར་ཨ་རིའི་སྒང་ལ་ཤོར་བའི་ཚོད་དཔག་རྙིང་པ་དེ་རྟག་པར་ནོར་
འཁྲུལ་ཅན་རེད། ཕྱོགས་གཞན་ནས་བཤད་ན་རྒྱ་ནག་གི་ངལ་རྩོལ་སྟོབས་ཤུགས་
ནི་ཨ་རི་ལས་ལྡབ་བཞི་ཡིས་ཆེ་བ་ཡིན་པས་རྒྱ་ནག་གི་ཐོན་འབབ་ཨ་རིའི་སྒང་
ལ་ཤོར་བར་རྒྱ་ནག་གི་ངལ་རྩོལ་བ་དཀྱུས་མ་ཞིག་གིས་ཐོན་སྐྱེད་ཨ་རིའི་ངལ་
རྩོལ་བ་དཀྱུས་མ་ཞིག་གི་ཐོན་སྐྱེད་ཀྱི་བཞི་ཆ་གཅིག་ཙམ་བྱེད་ཐུབ་ན་ཆོག ལོ་ངོ་
སུམ་ཅུའི་ཡར་སྔོན་ལ་ཨ་རིའི་ངལ་རྩོལ་བ་དཀྱུས་མ་གཅིག་དང་རྒྱ་ནག་གི་ངལ་
རྩོལ་བ་དཀྱུས་མ་གཅིག་གི་གྲུབ་འབྲས་ལ་ཁྱད་པར་ཤིན་ཏུ་ཆེན་པོ་ཡིན་པ་དེ་
ཡང་ཧ་ལམ་འདྲ་མཉམ་ཡོང་མི་སྲིད་པ་ཞིག་ཏུ་མཐོང་གི་ཡོད། རྒྱ་ནག་གི་རྒྱ་ཆེ་
བའི་མི་འབོར་གྱིས་ཨ་རིའི་རྒྱལ་ཁབ་ཀྱི་ཡོང་འབབ་ལ་ཕན་ཐོགས་བསྐྲུན་ཡོད།
ཕྱི་ལོ་ ༡༩༨༠ ལོའི་ཚུན་རྒྱ་ནག་གི་བསྔགས་འོས་པའི་གྲུབ་འབྲས་ཀྱིས་ཨ་རྒྱའི་
ཧེ་བག་ཆུང་དུ་བཏང་། ད་ལྟ་དཀྱོགས་མཚམས་ཆེན་པོ་ཞིག་ལ་སླེབས་ཡོད་པ་
སྟེ༑ ཨ་རིའི་མི་དཀྱུས་མ་ཞིག་གི་ཐོན་སྐྱེད་ནི་རྒྱ་ནག་གི་གཞི་རྒྱ་ཆེ་བའི་ངལ་རྩོལ་
གྱི་སྟོབས་ཤུགས་ལས་བརྒལ་དཀའ་བར་གྱུར་པ་དང༌། དུས་སྐབས་དེ་འདྲ་ཞིག་
ལ་སླེབས་དུས་རྒྱ་ནག་གི་དཔལ་འབྱོར་ནི་འཛམ་གླིང་ནང་གི་ཆེ་ཤོས་སུ་འགྱུར་
རྒྱུ་རེད།
འགྱུར་ལྡོག་འདི་འདྲའི་མགྱོགས་མྱུར་ངང་བྱུང་བར་ང་ཚོ་ཚང་མ་ཧ་ལས་སུ་
བཅུག་ཡོད་ཀྱང༌། དོན་དངོས་ཐོག་འཕེལ་ཕྱོགས་འདི་དུས་ཡུན་གང་འཚམ་རིང་
ལ་གསལ་པོར་གྱུར་ཡོད། དཔལ་འབྱོར་གྱི་མཐོ་རླབས་མཐར་གཏུགས་ན་གྲངས་
འབོར་གྱི་ཁྱད་པར་ཡིན་པ་ལས་རྒྱལ་ཁབ་ཀྱི་ཕྱིའི་རྣམ་པ་མིན་པ་དེ་ང་ཚོས་བརྗེད་
ནས་སྣང་མེད་དུ་བཞག་པ་རེད། རྒྱལ་ཁབ་ཀྱི་ཡོང་འབབ་དེའི་བསྡོམས་འབོར་
ལས་སླ་བོ་ཞིག་གིས་ཐག་གཅོད་ཀྱི་ཡོད། ལས་ཀ་བྱེད་མཁན་རེ་རེའི་ཐོན་སྐྱེད་
ཡོང་འབབ་ལ་མིའི་གྲངས་འབོར་གྱིས་བསྒྱུར་རྩིས་རྒྱག་རྒྱུ་དེ་ཡིན། ཨ་རིའི་དཔལ་
འབྱོར་ནི་ཕྱི་ལོ་ ༡༨༨༠ ལོའི་ནང་ལ་ཆེ་ཤོས་ཡིན་པའི་རྒྱུ་མཚན་ཡང་ཁོང་ཚོར་
ཡར་རྒྱས་ཕྱིན་པའི་རྒྱལ་ཁབ་ཚོའི་ཁྲོད་ནས་ངལ་རྩོལ་སྟོབས་ཤུགས་ཆེ་ཤོས་ཡོད་
པས་རེད། ཁོ་ཚོའི་ངལ་རྩོལ་གྱི་སྟོབས་ཤུགས་ནི་ཡར་རྒྱས་ལ་འགྲོ་བཞིན་པའི་
རྒྱལ་ཁབ་རྒྱ་ནག་དང་རྒྱ་གར་ཕུད་པའི་རྒྱལ་ཁབ་གཞན་ཚང་མ་ལས་ཆེ་བ་ཡོད།
ཡར་ཐོན་ཅན་གྱི་རྒྱལ་ཁབ་རྣམས་ལས་ཨ་རི་ནི་ད་ལྟའི་བར་དུ་ལས་ཀ་བྱེད་མཁན་
མང་ཤོས་དང་མི་རེའི་ཐོན་སྐྱེད་ཡོང་འབབ་ཆེ་ཤོས་ཀྱི་རྒྱལ་ཁབ་ཏུ་གྱུར།
ཨ་རིའི་རྒྱལ་ཁབ་ཀྱིས་འདི་ལྟར་བསྔགས་པར་འོས་པའི་སྟོབས་ཤུགས་
དང༌། རང་བྱུང་ཐོན་ཁུངས་ཀྱི་ཕྱུག་པའི་མངའ་ཁུལ་བཅས་ལ་བརྟེན་ནས་གྲུབ་
འབྲས་འདི་ལྟ་བུ་མངོན་འགྱུར་བྱེད་ཐུབ་བྱུང་ཡོད། ཁོང་ཚོའི་གུ་ཡངས་དང་། གོ་
སྐབས་སྤྲོད་པ། རང་དབང་ཅན་གྱི་སྲིད་ཇུས་ལ་བརྟེན་ནས་གཞིས་ཆགས་བྱེད་
མཁན་ས་ཡ་མང་པོ་གནས་འདིར་གཞིས་སྤོས་པ་དེས་ཁོང་ཚོའི་བསྡོམས་རྩིས་
ལ་ཁ་སྣོན་བརྒྱབ་ཡོད། ད་དུང་ལེགས་བཅོས་དང་བཟོ་ཚོང་གཉེར་ལས། གསར་
གཏོད་བཅས་ཀྱི་དབང་གིས་ཁོང་ཚོའི་ངལ་རྩོལ་སྟོབས་ཤུགས་ནི་གོ་ལ་ཁྱོན་
ཡོངས་ཀྱི་ཐོན་སྐྱེད་ཆེ་ཤོས་སུ་གྱུར་པས། ཉི་ཧོང་དང་རྒྱལ་ཁབ་ཆུང་བ་གཞན་
རྣམས་ཨ་རིའི་ངལ་རྩོལ་སྟོབས་ཤུགས་ལས་བརྒལ་ཐུབ་རྒྱུ་ནི་ཡོང་མི་སྲིད་པ་ལྟ་
བུ་རེད། དེ་བས་ཨ་རིའི་དཔལ་འབྱོར་གྱི་མདུན་དུ་རྒྱ་ནག་དང་ཡང་ན་རྒྱ་གར་གང་
རུང་གིས་མ་གཏོགས་འགྲོ་ཐུབ་ཀྱི་མེད། དེ་གཉིས་ལ་ངལ་རྩོལ་བའི་གྲངས་འབོར་
ཆེན་པོ་ཡོད་པས། རྒྱལ་ཁབ་དེ་གཉིས་ཀྱིས་ཨ་རིའི་ཐོན་སྐྱེད་ཆུ་ཚད་ལ་སྙོབ་ཐུབ་
ཀྱི་རེད་ལ་དོན་དངོས་སུ་དེ་ལྟར་འབྱུང་བཞིན་པ་ཡིན།
ང་ཚོས་རྒྱུན་རིང་གི་གནས་སྟངས་ལ་བལྟས་པ་ཡིན་ན། ད་ལྟའི་རྒྱ་གར་དང་
རྒྱ་ནག་གི་ཡར་རྒྱས་ནི་གསར་བརྗེ་རེད་ཟེར་བ་ལས་བསྐྱར་གསོ་རུ་བརྗོད་ན་དོན་
དང་མཐུན། དུས་རབས་གཉིས་སུ་ལྷོད་གཡེང་བཏང་ནས་ཚུར་རང་འཇགས་ཅན་
ནམ་འཆར་ཅན་དུ་གྱུར་པ་རེད་ཟེར་ཆོག རྒྱལ་ཁབ་འདི་གཉིས་ནི་ཕྱི་ལོ་༡༨༠༠
ལོའི་སྔོན་དུ་མི་འབོར་གྱི་དབང་གིས་འཛམ་གླིང་ནང་དཔལ་འབྱོར་ཆེ་ཤོས་རེད།
(རྒྱ་གར་ནག་གཉིས་སྔོན་མ་འཛམ་གླིང་ཐོག་སྟོབས་ཤུགས་ཆེ་ཤོས་ཡིན) བཟོ་ལས་དར་རྒྱས་
ཀྱི་སྔོན་དུ་ལུང་པ་ཚང་མའི་ཐོན་སྐྱེད་ཀྱི་ཚད་གཞི་ཕལ་ཆེར་འདྲ་པོ་རེད། དེ་བས་
ལྟོས་ས་ལྟོས་འཇོག་གིས་དཔལ་འབྱོར་ཆེ་ཆུང་གཙོ་བོ་མི་འབོར་མང་ཉུང་གིས་
ཐག་བཅད་ཡོད། བཟོ་ལས་གསར་བརྗེ་ཡི་རྦ་ཀློང་འཕྱུར་བ་དང་མཉམ་དུ་མི་འབོར་
དང་རྒྱལ་ཁབ་ཀྱི་ཡོང་འབབ་གཉིས་འབྲེལ་མེད་ལྟ་བུར་གྱུར་པ་དེ་ལ་དཔལ་འབྱོར་
རྒྱུས་སྨྲ་བ་རྣམས་ཀྱིས་ཐོན་སྐྱེད་ཀྱི་“ཁ་གྱེས་ཆེན་པོ” རུ་འབོད། མི་རེའི་ཐོན་
སྐྱེད་ཀྱིས་སྔོན་ཐོན་རྒྱལ་ཁབ་ཁ་ཤས་ལ་གྲུབ་འབྲས་ཆེན་པོ་ཐོབ་ཡོད་ཀྱང་འཛམ་
གླིང་ཁྱོན་ཡོངས་ལ་དེ་ཙམ་གྱི་ནུས་པ་ཆེན་པོ་ཐོན་མེད། དབྱིན་ཇི་ཡིས་དུས་རབས་
༡༩ པའི་འགོ་སྟོད་དུ་རྒྱ་ནག་གི་དཔལ་འབྱོར་ལས་བརྒལ་ཐུབ་ཡོད་པ་དེ་ཡང་ངལ་
རྩོལ་བ་རྣམས་ཀྱི་ཐོན་སྐྱེད་ཧ་ལས་པའི་ཆེན་པོ་ཡིན་པ་དེ་ནི་དབྱིན་ཇི་ས་ཡ་ཉི་ཤུ་
ཡིས་རྒྱ་མི་ས་ཡ་སུམ་བརྒྱ་བརྒྱད་ཅུ་ཡི་ཐོན་སྐྱེད་ལས་བརྒལ་ཐུབ་ཡོད།
ད་ལྟ་འཛམ་གླིང་གི་རྒྱལ་ཁབ་གཞན་རྣམས་ཀྱིས་རྗེས་སྙེག་བྱེད་བཞིན་ཡོང་
གི་ཡོད། མ་འོངས་པའི་ལོ་རྒྱུས་སྨྲ་བ་རྣམས་ཀྱིས་སྔོན་ཆད་བྱུང་ཚར་བ་ཞིག་དུས་
རབས་ཉེར་གཅིག་པའི་ནང་འབྱུང་བཞིན་པར་དེ་ཙམ་ཧང་སངས་མི་དགོས། “ཁ་
གྱེས་ཆེན་པོ ” གཙོ་བོ་“རྗེས་ལུས་” ཡིན་པར་འདོད་པའི་རྒྱལ་ཁབ་ཁག་གི་ནང་
དུ་ལོ་ཉིས་བརྒྱའི་སྔོན་ལ་བྱུང་ཟིན་པའི་ནུབ་ཕྱོགས་རྒྱལ་ཁབ་ཀྱི་བཟོ་ལས་གསར་
བརྗེའི་དུས་སྐབས་དང་འདྲ་བའི་མི་སྒེར་རེ་རེའི་ཐོན་སྐྱེད་ནུས་པའི་ཐོག་ནས་བསྐྱོད་
པ་དང༌། ཐོན་སྐྱེད་ནུས་པའི་ཁྱད་པར་ད་ལྟ་ཆུང་དུ་འགྲོ་བཞིན་ཡོད་པས་ན་དཔལ་
འབྱོར་ཆེ་ཆུང་ཡང་ངལ་རྩོལ་བའི་གྲངས་འབོར་ལ་བརྟེན་དགོས། དེ་ནས་རྒྱལ་ཁབ་
ཆེ་ཤོས་གཉིས་རང་བཞིན་གྱིས་འཛམ་གླིང་གི་དཔལ་འབྱོར་ཆེ་ཤོས་སུ་འགྱུར་
བཞིན་པའི་ཁྲོད་རྒྱ་ནག་གིས་ད་ལྟ་འགོ་ཁྲིད་ཀྱི་འདུག །རྒྱ་ནག་གིས་འགོ་འཛུགས་
སྔ་བོ་བྱས་ཡོད་ལ་མགྱོགས་པོར་མདུན་དུ་ཡང་བསྐྱོད་ཡོད་པས། དུས་ཚོད་ངེས་
ཅན་ནང་རྒྱ་ནག་གི་ངལ་རྩོལ་སྟོབས་ཤུགས་རྒྱ་གར་ལས་ཆེ་བར་གྱུར། དེ་བས་མ་
འོངས་པའི་ལོ་བཅུ་ཕྲག་ཁ་ཤས་ནང་ལ་རྒྱ་ནག་གིས་འཛམ་གླིང་གི་དཔལ་འབྱོར་
ཆེ་ཤོས་ཨ་རི་དང་འགྲན་རྩོད་བྱེད་ཀྱི་རེད། དྲང་པོར་བཤད་ན། རྒྱ་གར་མདུན་དུ་མ་
ཤོར་གོང་ལ་རྒྱ་ནག་གི་དཔལ་འབྱོར་ཨ་རི་ལས་ཀྱང་ཆེ་བར་འགྱུར་ཡོང༌།
གོ་རིམ་ངེས་ཅན་གྱི་འཕེལ་ཕྱོགས་འདི་ལ་འགྲེལ་བཤད་རྒྱག་རྒྱུ་ལས་སླ་བོ་
ཡོད་ཀྱང༌། དོན་དངོས་ཐོག་རྒྱ་ནག་གི་དཔལ་འབྱོར་ཨ་རི་ལས་བརྒལ་རྒྱུ་ཡིན་པ་
དེ་ཡིད་ལ་ཤོང་བ་ཞིག་མིན། ཨ་རི་ནི་རྒྱུན་རིང་པོར་འཛམ་གླིང་ཐོག་གི་རྒྱལ་ཁབ་
ཕྱུག་ཤོས་དེ་ཡིན་པ་དང༌། ཨ་རིའི་དཔལ་འབྱོར་སྟོབས་ཤུགས་ཀྱིས་འཛམ་གླིང་
ཁྱོན་ཡོངས་ཀྱི་འགྲོ་སྟངས་བཟོས་ཡོད། ང་ཚོས་འཛམ་གླིང་གི་འགྲོ་སྟངས་གཞན་
པ་ཞིག་ད་ལྟ་བློ་ངོར་འཆར་ཐུབ་རྒྱུ་དཀའ། དེ་མཚུངས་མི་འབོར་དུང་ཕྱུར་བཅུ་ཡོད་
པའི་རྒྱལ་ཁབ་དེའི་མི་མང་དབུལ་ཕོངས་ལས་ཐར་བ་དང་། དེང་རབས་ཀྱི་དཔལ་
འབྱོར་ནང་ཞུགས་པ། མི་རེའི་ཡོང་འབབ་(OECD) ཡར་རྒྱས་རྒྱལ་ཁབ་རྣམས་
ཀྱི་ཚད་རིམ་དུ་འགྲོ་བ་དེ་འདྲ་སྔོན་ཆད་མཐོང་མྱོང་མེད། (རྒྱ་ནག) རྒྱལ་ཁབ་འདི་
ག་འདྲ་ཞིག་ཏུ་འགྱུར་མིན་དང༌། སྟོབས་ཤུགས་ག་འདྲ་ཞིག་རྒྱས་ཀྱི་ཡིན་མིན། ཁོ་
ཚོས་སྤྱོད་པ་ག་འདྲ་ཞིག་སྟོན་གྱི་ཡིན་མིན་སོགས་ལ་རྒྱུས་མངའ་ཡང་མེད་པས།
ང་ཚོས་དེ་ལ་སྟོན་པའི་ཐོག་མའི་རྣམ་འགྱུར་ལ་ཡིད་མི་ཆེས་པ་དང་དངོས་དོན་
ཁས་མི་ལེན་པ་དེར་ཡ་མཚན་སྐྱེ་དགོས་པ་ཞིག་མིན།
གནས་སྟངས་དེ་འདྲའི་འོག་ཞིབ་འཇུག་པ་རྣམས་ཀྱིས་རང་འདོད་ཡིད་
ཆེས་བྱེད་མཁན་ལ་ལམ་ཁ་སྤྲད་ཡོད། འདས་པའི་ལོ་ལྔ་བཅུ་ཙམ་གྱི་རིང་རྒྱ་ནག་
ཡར་ལང་རྒྱུ་འགོ་བཙུགས་པའི་སྔོན་བརྡ་བཏང་ཡོད་ཀྱང༌། ང་ཚོ་ནུབ་ཕྱོགས་
་རྣམས་ཀྱིས་མཛེས་ཆོས་རིམ་པ་གསུམ་སྤྲོས་པའི་བསམ་བློ་སྟེ་རྒྱ་ནག་གིས
འགྲན་རྩོད་བྱེད་པར་སེམས་ཁྲལ་མི་དགོས་པའི་ཡིད་ཆེས་བརྟན་པོ་ཞིག་གི་ནང་
བསྡད་པ་རེད།
དང་པོ། རྒྱ་ནག་གི་དཔལ་འབྱོར་མུ་མཐུད་ནས་ཡར་རྒྱས་ལ་འགྲོ་རྒྱུ་མིན་པ།
གཉིས་པ། གལ་སྲིད་རྒྱ་ནག་གི་དཔལ་འབྱོར་མུ་མཐུད་ཡར་རྒྱས་ལ་ཕྱིན་
པ་ཡིན་ན་ཡང་། ཁོང་ཚོས་དཔལ་འབྱོར་གྱི་སྟོབས་ཤུགས་དེ་ཆབ་སྲིད་དང་ཐབས་
ཇུས་ཀྱི་སྟོབས་ཤུགས་སུ་བསྒྱུར་ནས་ཨ་རི་ལ་འགྲན་སྡུར་བྱེད་མི་ཐུབ་པ།
གསུམ་པ། གལ་སྲིད་རྒྱ་ནག་གིས་ཆབ་སྲིད་དང་ཐབས་ཇུས་ཀྱི་སྟོབས་
ཤུགས་བསྐྲུན་ཀྱང༌། ཁོ་ཚོས་དེ་བེད་སྤྱོད་བཏང་ནས་ཨེ་ཤེ་ཡ་དང་རྒྱལ་སྤྱིའི་སྒྲིག་
འཛུགས་ཀྱིས་སྣེ་ཁྲིད་བྱེད་པའི་ཨ་རིའི་གནས་བབས་ལ་འགྲན་རྩོད་མི་བྱེད་བསམ་
པ་དེ་རེད།
ཨ་རིར་འཕྲད་པའི་ཛ་དྲག་གི་གདམ་ཀ་དགཤེས་རྟོགས་ཡོང་བར། ང་ཚོས་
ལྟ་ཚུལ་དེ་དག་རེ་རེ་བཞིན་ནོར་འཁྲུལ་ཤོར་ཡོད་མེད་ལ་ཞིབ་འཇུག་བྱེད་དགོས་
ཀྱི་ཡོད།
རྒྱ་ནག་དེ་མུ་མཐུད་ནས་འབྱོར་ཕྱུག་ཅན་དུ་འགྱུར་རམ།
དྲི་བ་དང་པོ་ནི་རྒྱ་ནག་མུ་མཐུད་ནས་ཡར་རྒྱས་སུ་འགྲོ་རྒྱུ་ཡིན་མིན་དེ་རེད། འདི་
ནི་འགོག་ཐབས་མེད་པའི་གནས་སྟངས་ཤིག་ཏུ་གྱུར་ཡོད། ཁོང་ཚོའི་དཔལ་འབྱོར་
གྱི་མཐོ་རླབས་དེ་དམའ་རུ་འགྲོ་སྲིད་ལ། གནས་སྟངས་མང་པོ་ཞིག་ལ་བརྟེན་ནས་
ཕྱིར་བསྣུར་རྒྱག་ཀྱང་སྲིད། དང་པོ། ཁོ་ཚོའི་དཔལ་འབྱོར་ནང་ལྷན་སྐྱེས་ཀྱི་སྐྱོན་ཆ་
ཁ་ཤས་ཡོད། མ་འོངས་པའི་ལོ་ཤས་རིང་རྒྱ་ནག་ལ་ཡུལ་ཐང་འཕར་ཆ་དང་། རྒྱུན་
གནས་མི་ཐུབ་པའི་མ་རྩ་འཛུགས་པ། བུ་ལོན་སྐྱོན་ཅན་ནམ་ཉེན་ཁ་ཅན་སོགས་ཚུད་
པའི་ཚབས་ཆེན་གྱི་དཔལ་འབྱོར་གྱི་ལམ་ལུགས་ཁག་ལ་གདོང་ལེན་བྱེད་དགོས།
དེ་དག་ལ་སྟངས་འཛིན་བྱེད་པ་དང་ཆབས་ཅིག་མ་རྩ་འཇོག་པ་དང་ཕྱིར་གཏོང་གིས་
ཁ་ལོ་བསྒྱུར་བཞིན་པའི་དཔལ་འབྱོར་གནས་སྟངས་དེ་ལས་རྒྱལ་ཁབ་ནང་ལོགས་
སུ་ཉེར་སྤྱོད་བྱེད་པའི་ཐོག་བསྐྱར་བཅོས་གཏོང་བ་སོགས་གཞི་རྩའི་དཔལ་འབྱོར་
ལ་བཅོས་སྒྱུར་བྱེད་དགོས་ཀྱི་ཡོད། དཀའ་ངལ་དེ་དག་སེལ་བར་འབད་བརྩོན་བྱེད་
པའི་མ་འོངས་པའི་ལོ་ཤས་ནང་རྒྱ་ནག་གི་དཔལ་འབྱོར་ཡར་རྒྱས་ཀྱི་མགྱོགས་ཚད་
ཁྱོན་ཡོངས་ནས་ཇེ་དལ་ལ་འགྲོ་སྲིད། འོན་ཀྱང་། རྒྱ་ནག་གི་སྒྲོམ་གཞིའི་མ་ལག་ལ་
དཀའ་ངལ་དེ་དག་སེལ་བའི་ནུས་པ་ཡོད་པ་སྔོན་ཆད་གསལ་སྟོན་བྱས་ཡོད། གང་
ལྟར། ཁོ་ཚོར་དཀའ་ངལ་ཆེན་པོ་ཞིག་ལ་འཕྲད་ཀྱང་དེ་ནི་དུས་ཚོད་ཐུང་ཐུང་ངམ་
ཡང་ན་འབྲིང་ཙམ་གྱི་དཀའ་ངལ་ཡིན་པས་དེ་དག་གིས་ཨ་རི་དང་རྒྱ་ནག་དབར་གྱི་
རྒྱུན་རིང་གི་སྟོབས་ཤུགས་ལ་འགྱུར་ལྡོག་མི་ཐེབས།
རྒྱུན་རིང་གི་འཕེལ་ཕྱོགས་ལ་བསམ་གཞིག་བྱས་ན། དཔལ་འབྱོར་གྱི་གྲུབ
འབྲས་ཆེན་པོ་དེ་ནི་གཙོ་བོར་འདས་པའི་ལོ་ངོ་བཅུ་ཕྲག་ཁ་ཤས་རིང་རྒྱ་ནག་གི་
མགྱོགས་ཚད་མྱུར་བའི་ཐོན་སྐྱེད་ཀྱིས་ཁ་ལོ་བསྒྱུར་པ་དང༌། དེ་ལྟར་ཡོང་ཐུབ་པ་
ཡང་ཁོ་ཚོའི་ངལ་རྩོལ་གྱི་ཉིན་རེའི་ཡོང་འབབ་ཨ་སྒོར་གཅིག་གཉིས་ཙམ་ཡིན་
ཞིང༌། འཚོ་གནས་ས་ཞིང་ལ་བརྟེན་པའི་ངལ་རྩོལ་བ་ས་ཡ་བརྒྱ་ཕྲག་མང་པོ་རང་
ཡུལ་གྲོང་གསེབ་ནས་ཐོན་ཏེ་ཉིན་གླར་ཨ་སྒོར་ཉི་ཤུ་སུམ་ཅུ་ཙམ་ཡིན་པའི་བཟོ་གྲྭ་
ཁག་གི་ནང་ཞུགས་པ་དེ་རེད། འདིའི་སྐོར་གྱི་རྒྱ་ནག་གི་ལོ་རྒྱུས་ནི་ཧ་ལས་དགོས་
པ་ཞིག་མ་རེད། འདི་ནི་སྤྱིར་བཏང་རྒྱལ་ཁབ་གཞན་དག་དང་འདྲ་བར། ཐོག་མར་
བཟོ་ལས་གསར་བརྗེའི་འཕེལ་ཕྱོགས་སུ་ཞུགས་པ་དེ་ཡང་ཞིང་ཁ་ནས་བཟོ་གྲྭར་
ཞུགས་ཏེ་ཐོན་སྐྱེད་ཀྱི་ཁེ་འབབ་ཐོབ་སྐལ་ཆེ་ཤོས་རྙེད་པ་དེ་རེད། རྒྱ་ནག་མུ་མཐུད་
ཡར་རྒྱས་ལ་འགྲོ་བར་ནུས་ཤུགས་ཡོད་པའི་རྒྱུ་མཚན་ནི། རྒྱ་ནག་ལ་ད་དུང་གྲོང་
གསེབ་པ་སྐྱོ་བོ། ལས་ཀའི་ཉིན་རེའི་ཡོང་འབབ་ཨ་སྒོར་གཅིག་གཉིས་ཙམ་ཡིན་
ཞིང༌། འཚོ་གནས་ས་ཞིང་ལ་བརྟེན་པའི་ངལ་རྩོལ་བ་ས་ཡ་བརྒྱ་ཕྲག་མང་པོ་རང་
ཡུལ་ནས་ཐོན་ཏེ་ཉིན་གླར་ཨ་སྒོར་ཉི་ཤུ་སུམ་ཅུ་ཡིན་པའི་བཟོ་གྲྭ་ཁག་གི་ནང་
ཞུགས་མཁན་གྱི་རྐང་རྗེས་སུ་སྙེག་ཆོག་ཆོག་ཡིན་པ་དེ་རེད། ཁོ་ཚོས་ད་དུང་དེ་
དཔལ་འབྱོར་ནུས་ཤུགས་ལ་ངོས་འཛིན་བྱེད་ཐུབ་མེད། གལ་སྲིད་སྒོ་ལྕགས་དེ་
ཕྱེས་པ་ཡིན་ན་རྒྱ་ནག་གི་དཔལ་འབྱོར་རྒྱུན་རིང་པོར་ཡར་རྒྱས་ལ་འགྲོ་བའི་རྨང་
གཞི་ཡོད།
འོན་ཀྱང༌། མིའི་ནུས་ཤུགས་ཟེར་བ་འདི་ལ་ཡང་ཚད་མེད་པ་ཞིག་མིན། ང་
ཚོས་ཞིབ་ཏུ་བརྟག་ན་དཔལ་འབྱོར་མགྱོགས་ཚད་དལ་བོ་ཡོང་སྲིད་ཀྱང་རྒྱ་ནག་
ཡར་རྒྱས་ལ་འགྲོ་བར་ཐེ་ཚོམ་མི་དགོས། འཛམ་གླིང་དངུལ་ཁང་གིས་རྒྱ་ནག་
གི་དཔལ་འབྱོར་འཕེལ་ཚད་ཕྱི་ལོ་ ༡༩༨༠ ལོ་ནས་ཆ་སྙོམས་བརྒྱ་ཆ་དགུ་དང་དེ་
ལས་མང་བ་དང༌། ཡང་ན་བརྒྱ་ཆ་ལྔ་ཙམ་མུ་མཐུད་ཕྱི་ལོ་༢༠༢༠ ལོའི་ནང་བར་
དུ་འཕེལ་རྒྱས་ཡོང་བར་ཚོད་དཔག་བྱེད་ཀྱི་ཡོད་པ་རེད། དེ་དུས་རྒྱ་ནག་གི་ངལ་
རྩོལ་བ་མང་ཤོས་ཐོན་སྐྱེད་ཆེ་བའི་ལས་མི་ཡིན་པ་དང༌། ཁོ་ཚོའི་མ་འོངས་པའི་
འཕེལ་རྒྱས་ཀྱང་གཙོ་བོ་ངལ་རྩོལ་བ་མང་པོ་ཡོད་མེད་དང་ཐོན་སྐྱེད་གྲུབ་འབྲས་ཆེ་
རུ་གཏོང་ཐུབ་མིན་ལ་རག་ལས་པ་ཡིན།
མི་འབོར་(Demographically) གྱི་ཁྱབ་སྟངས་ནས་བཤད་ན་རྒྱ་ནག་ལ་
གསར་འགྱུར་ཡག་པོ་མེད། མ་འོངས་པའི་ལོ་བཅུ་ཕྲག་ཁ་ཤས་ནང་འཛམ་གླིང་
ཐོག་ངལ་རྩོལ་སྟོབས་ཤུགས་ཆེ་ཤོས་སུ་གནས་རྒྱུ་ཡིན་མོད། དུས་ཚོད་གང་
འཚམ་ཞིག་གི་ནང་དུ་ཁོ་ཚོའི་ངལ་རྩོལ་སྟོབས་ཤུགས་རིམ་བཞིན་ཇེ་ཆུང་ལ་འགྲོ་
བཞིན་ཡོད། དེ་བས་ཁོ་ཚོའི་དཔལ་འབྱོར་ཚད་ངེས་ཅན་ཞིག་ལ་སླེབས་པ་དང་
དུས་མཚུངས་རྒྱུན་རིང་གི་འཕེལ་རྒྱས་དེ་ནི་གཙོ་བོ་ཐོན་སྐྱེད་ཀྱི་གྲུབ་འབྲས་ལ་
བརྟེན་པའི་ཚད་ཤུགས་ཆེ་རུ་འགྲོ་བཞིན་ཡོད། རྒྱ་མི་ཚོས་དེའི་སྐོར་གསལ་པོར་
ཤེས་ཀྱི་ཡོད། དེ་ལྟར་ཡིན་པ་ཁོ་ཚོས་སློབ་གསོའི་ཐོག་གཏོང་བཞིན་པའི་འགྲོ་སོང་
གིས་འགྲེལ་བརྗོད་བྱེད་ཀྱི་འདུག ངལ་རྩོལ་སྟོབས་ཤུགས་ལ་ལག་རྩལ་གྱི་ནུས་
པ་སྤྲོད་པའི་ཐབས་ལམ་དེས་མ་འོངས་པའི་དཔལ་འབྱོར་གྱི་འཕེལ་རྒྱས་ལ་རྨང་
གཞི་འདིང་གི་ཡོད། དེ་བས་རྒྱ་ནག་འཕེལ་རྒྱས་ཀྱི་མགྱོགས་ཚད་གནས་སྐབས་
རིང་དལ་བོ་ཆགས་ན་ཡང༌། དཔལ་འབྱོར་གྱི་རྨང་གཞི་ཡག་པོ་ཡོད་པ་དེས་འཕེལ་
རྒྱས་དེ་འགག་འགྲོ་བའམ་ཕྱིར་བསྣུར་རྒྱག་གི་རེད་འདོད་པ་ནི་རྒྱུ་མཚན་མེད་པ་
ཞིག་ཏུ་གྱུར་ཡོད། དེ་འདྲ་འབྱུང་སྲིད་ཀྱང་དེ་ལ་རྒྱན་འཛུགས་བྱེད་རྒྱུ་མེད།
དངོས་གནས་རེད། འཕེལ་རྒྱས་ཀྱི་རྒྱུ་རྐྱེན་ཁག་ནི་དཔལ་འབྱོར་གྱི་རྨང་
གཞི་ཁོ་ནས་ཐག་བཅད་མེད་ཀྱང༌། རྒྱ་ནག་འགོག་རྐྱེན་གཞན་པར་འཕྲད་སྲིད།
མངོན་གསལ་ཆེ་ཤོས་ཀྱི་དཀའ་ངལ་ནི་ཁོར་ཡུག་སྐོར་རེད། མི་ལོ་སུམ་ཅུའི་རིང་
གི་བཟོ་ལས་དར་རྒྱས་ཀྱིས་ས་ཁུལ་མང་པོར་ང་ཚོས་ཚོད་དཔག་ཐུབ་པའི་ཤུགས་
རྐྱེན་ཆེན་པོ་ཐེབས་ཡོད། པེ་ཅིང་གི་ངོས་ནས་འདི་གནད་འགག་ཆེན་པོར་བརྩིས་
ཏེ་འགྲོ་སོང་ཕོན་ཆེན་པོ་བཏང་ནས་སྔོན་མའི་དཀའ་ངལ་རྣམས་སེལ་བའི་ཐབས་
ཤེས་དང་དཀའ་ངལ་གསར་པ་མི་ཡོང་བར་སྔོན་འགོག་བྱེད་ཀྱི་ཡོད། དེ་དག་ཚང་
མར་རིན་གོང་ཆེན་པོ་ཞིག་ཡོད་ལ་རྒྱུན་རིང་གི་འཕེལ་རྒྱས་ལ་ཤུགས་རྐྱེན་སྤྲོད་
ཀྱི་ཡོད་ཀྱང་། རྒྱ་ནག་གི་མ་འོངས་པའི་དཔལ་འབྱོར་ལྡོག་ཕྱོགས་སུ་འགྲོ་བར་
ཤུགས་རྐྱེན་ཐེབས་པར་འདོད་པར་རྒྱུ་མཚན་མཐོང་གི་མི་འདུག
ད་དུང་དེ་ལས་གལ་ཆེ་བའི་དྲི་བ་ཞིག་ནི་རྒྱ་ནག་གི་འཕེལ་རྒྱས་ཀྱིས་འཛམ་
གླིང་ལ་འཇོག་པའི་ཤུགས་རྐྱེན་དག་རེད། ང་ཚོ་གནས་སའི་གོ་ལ་འདིས་མུ་མཐུད་
ནས་མི་འབོར་དུང་ཕྱུར་བཅུ་བཞི་ཙམ་ལ་ང་ཚོ་ནུབ་ཕྱོགས་པ་ཚོས་བེད་སྤྱོད་གཏོང་
བཞིན་པའི་ནུས་ཤུགས་དང་བཟའ་བཅའ། ཐོན་ཁུངས་སོགས་མཁོ་འདོན་བྱེད་ཐུབ་
མིན་གསལ་པོ་མེད། རྒྱ་ནག་ནི་འཛམ་གླིང་ཐོག་ཐོན་ཁུངས་སྣ་ཚོགས་བེད་སྤྱོད་
མང་ཤོས་གཏོང་མཁན་རྒྱལ་ཁབ་ཡིན་པ་དང་མུ་མཐུད་བེད་སྤྱོད་གཏོང་ཤུགས་ཆེ་
རུ་འགྲོ་ཡི་ཡོད། དམིགས་བསལ་རྒྱ་གར་ཚུད་པའི་སྟོབས་ལྡན་རྒྱལ་ཁབ་ཏུ་འགྱུར་
བཞིན་པའི་རྒྱལ་ཁབ་མང་པོ་ཞིག་ཀྱང་རྒྱ་ནག་གི་ལམ་ཁར་ཞུགས་བཞིན་ཡོད་པ་
དང༌། ཁོ་ཚོས་ཀྱང་ཐོན་ཁུངས་བེད་སྤྱོད་གཏོང་མཁན་ས་ཡ་བརྒྱ་ཕྲག་མང་པོ་ཁ་
སྣོན་བརྒྱབ་པས་འཛམ་གླིང་གི་ཐོན་ཁུངས་ལ་བསམ་ཡུལ་ལས་འདས་པའི་དགོས་
མཁོའི་(ཉེར་སྤྱོད) གནོན་ཤུགས་གསར་པ་ཞིག་སླེབས་བཞིན་ཡོད།
མཁའ་དབུགས་འབག་བཙོག་ལ་སྟངས་འཛིན་བྱེད་རྒྱུ་ནི་མངོན་གསལ་
དོད་ཅིང་ཛ་དྲག་གི་དཀའ་ངལ་ཞིག་རེད། གཞན་ད་དུང་ནུས་ཤུགས་དང༌། ཆུ།
གཏེར་རྫས། ཐོན་ཁུངས་གསར་པ་འཚོལ་དགོས་པར་མ་ཟད། དེ་ལ་སྲུང་སྐྱོབ་
དང༌། གསོག་འཇོག གོང་ཚད་རྒྱག་པ་སོགས་ཇི་ལྟར་བྱེད་དམ། དྲི་བ་འདི་དག་
ནི་རྒྱ་ནག་གི་མ་འོངས་པའི་འཕེལ་རྒྱས་ལ་གལ་འགངས་ཆེན་པོར་གྱུར་ཡོད།ཐོན་
ཁུངས་མེད་ན་ཡར་རྒྱས་ལ་འགྲོ་བའི་གནས་མེད། འོན་ཀྱང་། ང་ཚོས་རྒྱ་ནག་
གི་དཔལ་འབྱོར་དང་འབྲེལ་བའི་འཛམ་གླིང་གི་ཤུགས་རྐྱེན་ལ་བལྟས་པ་ཡིན་
ན༑ རྒྱ་ནག་ལ་དཀའ་ངལ་ག་ཚོད་ཡོད་པ་དེ་བཞིན་ང་ཚོར་ཡང་གཅིག་མཚུངས་
འཕྲད་ཀྱི་ཡོད། རྒྱལ་ཁབ་གང་གིས་ཀྱང་སོ་སོའི་ཐོན་ཁུངས་དང་མཁའ་དབུགས་
འབག་བཙོག་ལ་གང་འདོད་བྱེད་རྒྱུ་མེད། གལ་སྲིད་གནད་དོན་དེ་དག་རྒྱལ་སྤྱིའི་
མོས་མཐུན་ཞིག་གི་འོག་འཛིན་སྐྱོང་བྱས་པ་ཡིན་ན། འདྲ་མཉམ་མིན་པའི་གནས་
སྟངས་ཤིག་གི་འོག་ནས་འགྲོ་སོང་མཉམ་གཏོང་བྱེད་དགོས་པར་འགྱུར། གལ་
སྲིད་གོ་སྐབས་ལ་འཚང་ཁ་བརྒྱབ་པ་ཡིན་ན་རྒྱ་ནག་ལའང་རྒྱལ་ཁབ་གཞན་དང་
གཅིག་མཚུངས་བཞིན་རང་ཉིད་ལ་དགོས་ངེས་ཀྱི་ཐོན་ཁུངས་ཆེད་རིན་གོང་ཆེན་
པོ་སྤྲོད་པ་དང༌། གལ་སྲིད་ཁྲོམ་ར་ཉམས་ཆག་ཏུ་གྱུར་ན་ཁོ་ཚོས་ཆབ་་སྲིད་ཀྱི་
གནོན་ཤུགས་ལ་ཆ་འཇོག་མ་བྱས་པར་དམག་འཁྲུག་ཀྱང་འབྱུང་སྲིད། དེ་བས་
ཐོན་ཁུངས་ལ་ཚད་བཀག་བྱེད་པ་དེ་རྒྱ་ནག་གི་འཕེལ་རྒྱས་ཀྱི་མགྱོགས་ཚད་དལ་
དུ་གཏོང་བ་ཙམ་ཡིན་པས་རྒྱལ་ཁབ་གཞན་རྣམས་ཀྱང་རྒྱ་ནག་དང་མཉམ་པོར་ཇེ་
དལ་འགྲོ་རྒྱུ་རེད།
མཐའ་བསྡོམས། སྲིད་དོན་གྱི་སྐོར་ཡིན། རྒྱ་ནག་གི་དཔལ་འབྱོར་གྱི་མ
འོངས་པར་དྲི་བ་ཆེན་པོ་ཞིག་ཡོད་པ་ནི་སྲིད་གཞུང་མ་ལག་དེས་འཕེལ་རྒྱས་ཀྱི་
གནོན་ཤུགས་ལ་སྟངས་འཛིན་བྱེད་ཐུབ་མིན་དེ་ཡིན། སྤྱིར་བཏང་། དམར་ཕྱོགས་
གཞུང་ཞིག་གི་འཛིན་སྐྱོང་འོག་ཡོད་པའི་ཁྲོམ་རའི་དཔལ་འབྱོར་དར་རྒྱས་ལ་ཡ་
མ་ཟུང་དང༌། ཡུན་གནས་མི་ཐུབ་པའི་རྣམ་པ་ཞིག་རྟག་པར་མངོན་ཡོད། དེ་བས་
དམར་པོའི་སྲིད་ཇུས་དང་ཁྲོམ་རའི་དཔལ་འབྱོར་དབར་དུས་ཚོད་ཀྱི་སྔ་རྗེས་མ་
གཏོགས་གས་ཆག་ཤོར་ནས་རྒྱ་གཞུང་འཐོར་ཞིག་ཏུ་འགྲོ་བའི་དུས་ཚོད་ཅིག་ཤར་
བའི་ཚོད་དཔག་རང་བཞིན་གྱིས་སླེབས་ཡོང་བ་ཞིག་རེད། རྒྱ་ནག་ཇི་བཞིན་སྲིད་
དབང་སྒེར་འཛིན་གྱི་རྒྱལ་ཁབ་གཅིག་ཀྱང་ད་ལྟའི་བར་དེ་ལྟར་འཕེལ་རྒྱས་ཆེན་
པོ་དང༌། མགྱོགས་མྱུར་ངང་ཕྱུག་པོར་གྱུར་པ་བྱུང་མྱོང་མེད། རྒྱལ་ཁབ་གཞན་
གྱི་ནང་དཔལ་འབྱོར་གྱི་འཕེལ་རྒྱས་ཀྱིས་སྲིད་གཞུང་ལ་འགྱུར་བ་ཆེན་པོ་བཏང་
ཡོད་པ་དེའི་ནང་། མི་སྒེར་གྱི་རང་དབང་དང༌། ཆབ་སྲིད་ནང་མཉམ་ཞུགས་ཆོག་
པ༑ ཁྲིམས་ཀྱི་དབང་སྒྱུར་ཤུགས་ཆེན་པོ་སོགས་ཡོད། རྒྱ་ནག་ཅིའི་ཕྱིར་མ་འདྲ་བ་
ཞིག་ཡིན་དགོས་པ་རེད་དམ་
འདི་ནི་གལ་ཆེན་གྱི་གནད་དོན་ཞིག་ཡིན། འོན་ཀྱང་། ང་ཚོས་དེ་ལ་ལས་
སླ་བོའི་ཐོག་འགྲེལ་བཤད་བརྒྱབ་ན་མི་འགྲིག དཔལ་འབྱོར་གོང་འཕེལ་ཡོང་བར་
སྲིད་གཞུང་གཅིག་གམ་ལམ་ལུགས་གཅིག་གིས་མ་དཔེ་བྱེད་མི་ཐུབ། དུས་རབས་
བཅོ་བརྒྱད་པའི་ནང་དུ་ཆབ་སྲིད་ཀྱི་འགྱུར་བ་བྱུང་ནས་བཟུང་རྒྱལ་ཁབ་ཚང་མ་
བཟོ་ལས་གསར་བརྗེའི་ལམ་ཁར་འགྲོ་བཞིན་ཡོད། ཡིན་ན་ཡང་། ཁོང་ཚོ་ཚང་
མར་རང་རང་གི་ཐུན་མོང་མ་ཡིན་པའི་འགྲོ་སྟངས་ཤིག་ཡོད་ལ། ཆབ་སྲིད་ཀྱི་སྒྲོམ་
གཞི་་ཡང་མ་འདྲ་བ་མང་པོ་ཞིག་ཐོན་ཡོད། དཔེར་ན། རྗོར་ཇི་རྒྱལ་པོའི་སྐབས་ཀྱི་
དབྱིན་ཡུལ་དང་། དུས་རབས་བཅུ་དགུ་པའི་དཀྱིལ་གྱི་ཨ་རི། སྦི་སི་མེ་ཁུ་སྐུ་དྲག་
སྐབས་ཀྱི་འཇར་མན། མེ་རྗིའི་གོང་མའི་སྐབས་ཀྱི་ཉི་ཧོང༌། ལེས་ཀོན་ཡེ་ཀ་ཡའི་
སྐབས་ཀྱི་སིན་རྒ་ཕོར་སོགས་དང་བསྡུར་བ་ཡིན་ན། ཁོ་ཚོའི་བར་དུ་ཁྱད་པར་ཆེན་
པོ་ཡོད་པ་ནང་བཞིན་འདྲ་བའི་ཆ་ཡང་མང་པོ་ཞིག་ཡོད། ཁོ་ཚོ་ཚང་མར་གཞུང་
དང་སྒེར་ཚོང་བར་དུ་འབྲེལ་ལམ་མི་འདྲ་བ་མང་པོ་དང༌། ཡོངས་གྲགས་ཀྱི་བདེ་
སྡུག་འགྲེལ་བརྗོད་བྱེད་ཚུལ་མ་འདྲ་བ། མི་སྒེར་གྱི་རང་དབང་སྐོར་ལ་བསམ་ཚུལ་
མི་མཐུན་པ་ཤུགས་ཆེན་པོ་ཡོད་པ་སོགས་རེད། འདིས་གསལ་བཤད་གང་ཞིག་
གནང་གི་ཡོད་པ་རེད་ཟེར་ན། དཔལ་འབྱོར་འཕེལ་རྒྱས་འགྲོ་བར་ཆབ་སྲིད་བཅོས་
སྒྱུར་སྔོན་འགྲོའི་ཆ་རྐྱེན་དུ་ངོས་འཛིན་བྱེད་པའམ། དེང་དུས་ཀྱི་ནུབ་ཕྱོགས་པའི་
མང་་གཙོའི་བསམ་བློ་དང་ཐག་ཉེ་བོར་དགོས་པར་འདོད་པ་སོགས་ནི་རྒྱུ་མཚན་
ལྡན་པ་ཞིག་ལ་མཐོང་གི་མེད།
རྒྱ་ནག་རང་ཉིད་ཀྱི་ཉམས་མྱོང་གིས་གནད་དོན་དེར་ཁུངས་སྐྱེལ་ཐུབ་ཀྱི་
འདུག མི་ལོ་བཞི་བཅུའི་རིང་རྒྱ་ནག་ལ་འཕེལ་རྒྱས་ཀྱི་མྱུ་གུ་འབུས་འགོ་བརྩམས་
པ་ནས། ང་ཚོ་ནུབ་ཕྱོགས་པ་རྣམས་ཀྱིས་ཁོ་ཚོའི་ཆབ་སྲིད་དང་དཔལ་འབྱོར་
ལམ་ལུགས་གཉིས་གདོང་ཐུག་རྒྱག་པའི་ཚོད་དཔག་བྱས་པ་རེད། ལོ་ངོ་སུམ་ཅུའི་
རིང་དམར་པོའི་གཞུང་གདོང་ཐུག་ལས་གཡོལ་བར་མ་ཟད་ཁོ་ཚོའི་ཆབ་སྲིད་ཀྱི་
གོ་བབ་དང་དཔལ་འབྱོར་གྱི་སྒུལ་ཤུགས་རྒྱུན་འཛིན་བྱེད་ཐུབ་ཡོད། འདས་པར་
ལམ་ལྷོངས་བྱུང་བའི་དབང་གིས་མ་འོངས་པར་ཉམས་རྒུད་མི་ཡོང་བའི་ཁག་
ཐེག་བྱེད་མི་ཐུབ། འོན་ཀྱང༌། ཆབ་སྲིད་ཀྱི་ཟིང་ཆ་ཡིས་རྒྱ་ནག་གི་འཕེལ་རྒྱས་
མཚམས་འཇོག་པར་འདོད་པ་ནི་བསམ་གཞིག་ཞིབ་མོ་མ་བྱས་པའི་རྟགས་ཡིན།
མི་ལོ་སུམ་ཅུའི་རིང་རྒྱ་ནག་གི་ཆབ་སྲིད་ལམ་ལུགས་མགྱོགས་མྱུར་གྱི་འཕེལ་
རྒྱས་ནང་གནས་ཐུབ་པའི་རྒྱུ་མཚན་གཅིག་ནི་ཁོ་ཚོས་འགྱུར་བ་མང་པོ་བཏང་བ་
དེ་རེད། ད་ལྟའི་རྒྱ་ནག་དམར་ཕྱོགས་ཚོགས་པ་ནི་ཕྱི་ལོ་༡༩༧༠ ལོའི་ནང་མི་
བཞི་ཤོག་ཁག་ནང་ཁུལ་ལ་འཇུ་རེས་རྡུང་རེས་ཀྱིས་ཐར་བའི་ཏིང་ཞོ་ཕིང་དང་ཁོང་
གི་བློ་མཐུན་འགོ་ཁྲིད་རྣམས་ཀྱི་སྒྲིག་འཛུགས་དང་ཁྱད་པར་ཆེན་པོ་ཡོད། ཁོང་
ཚོས་མར་ཁེ་སིའི་དཔལ་འབྱོར་ལམ་ལུགས་དང་དམར་ཕྱོགས་ཀྱི་རིང་ལུགས་
མང་ཆེ་བ་གཡུགས་ནས། ལེ་ཉིན་རིང་ལུགས་ཀྱི་སྙིང་དོན་གཅིག་སྟེ་ཚོགས་པ་
གཅིག་གིས་དབང་སྒྱུར་བྱེད་རྒྱུ་དེ་རྒྱུན་འཁྱོངས་བྱས་ཡོད། གདུག་རྩུབ་དང་བཙན་
གནོན་གྱིས་དབང་ཆ་གཅིག་སྡུད་ཀྱི་ཆབ་སྲིད་ལམ་ལུགས་བརྒྱུད་འཛིན་བྱས་པར་
མ་ཟད། སྲིད་དབང་སྒེར་འཛིན་གྱི་ལམ་ལུགས་ལ་ཉེན་ཁ་ཆེ་བའི་ནོར་འཁྲུལ་ཡང་
མང་པོ་ཤོར་མེད། དཔེར་མཚོན་ནི། ཚོགས་པ་གཅིག་གི་ལམ་ལུགས་གཞན་དང་
མ་འདྲ་བར། རྒྱ་ནག་དམར་ཕྱོགས་ཚོགས་པར་དཀའ་ངལ་ལ་གདོང་ལེན་དང་
གསལ་སྟོན་བྱེད་པར་མཁས་པོ་ཡོད། རྒྱ་ནག་གཞུང་གིས་ཀྱང་གཞན་ལྟར་ནོར་
འཁྲུལ་བཟོས་ཡོད་མོད། ཉེ་བའི་ལོ་བཅུ་ཕྲག་ཁ་ཤས་རིང་ལ་རྒྱ་ནག་དམར་ཕྱོགས་
གཞུང་ནས་ཚད་ལྡན་གྱི་སྲིད་ཇུས་བཟོ་བ་དང་དེ་དག་ལག་བསྟར་བྱེད་པར་རང་
དབང་མང་གཙོའི་ལམ་ལུགས་དང་འདྲ་པོ་ཞིག་བྱེད་ཐུབ་ཀྱི་འདུག་ཅེས་བཤད་ན་
ཡང་མ་འགྲིག་པ་མེད། དེ་བཞིན་དུ། སྲིད་དབང་སྒེར་འཛིན་གྱི་ལམ་ལུགས་མང་ཆེ་
བ་འགོ་ཁྲིད་འཕོ་འགྱུར་གྱི་ཐོག་ནས་ཡག་པོ་མེད། རྒྱ་ནག་དམར་པོའི་གཞུང་གིས་
མོས་མཐུན་བྱེད་པའི་འགོ་ཁྲིད་ཀྱི་ལམ་ལུགས་ཤིག་བཟོས་ཡོད་པ་ནི་རང་ལུགས་
གཅེས་འཛིན་གྱི་ཚོགས་པ། ཕྱོགས་ཁག་རྩུབ་པོ་སོགས་ལས་གཡོལ་ཏེ་ཤུལ་
འཛིན་གྱི་བརྒྱུད་སྤྲོད་ཅུང་འཇམ་པོའི་ངང་བྱེད་ཐུབ་ཡོད། ཕྱི་ལོ་༢༠༡༢ ལོའི་མི་
རབས་ལྔ་པའི་འགོ་ཁྲིད་འཕོ་འགྱུར་སྐབས་སུ་རྒྱ་ནག་གི་ཆབ་སྲིད་ཅུང་ཟད་འཁྲུག་
པོ་དང་སྡིངས་ཆའི་སྟེང་གི་འཁྲབ་སྟོན་ཇེ་ཉུང་ལ་ཕྱིན་ཡོད་པའི་རྣམ་པ་ཞིག་མངོན།
དེ་ལས་ཀྱང་དོ་སྣང་བྱེད་དགོས་པ་ཞིག་ལ་ལམ་ལུགས་འདིས་འགོ་ཁྲིད་བརྟན་པོ་
དང་ནུས་ལྡན་བསྐོ་བཞག་བྱེད་ཐུབ་ཀྱི་འདུག
དེ་ལྟ་ན་ཡང༌། རྒྱ་ནག་ནི་སྔར་བཞིན་ལེ་ཉིན་རིང་ལུགས་ཅན་གྱི་ཚོགས་པ་
གཅིག་གི་གཞུང་ཞིག་ཏུ་གནས་ཡོད། རྒྱ་ནག་དམར་པོའི་གཞུང་ནི་རང་ཉིད་ཀྱིས་
སྲིད་དབང་སྒེར་འཛིན་བྱེད་པར་ཡ་ང་སྙིང་རྗེ་མེད་པ་དང༌། རྒྱ་ནག་གི་གཉའ་གནོན་
ཆེ་བའི་ལམ་ལུགས་དེ་འདྲ་ད་ལྟའི་བར་རྒྱུན་རིང་པོར་གནས་མྱོང་མེད་ལ་ད་ལྟའི་
རྒྱ་ནག་ནང་བཞིན་ཕྱུག་པོ་ཡང་གྱུར་མྱོང་མེད། དེས་ན་རྒྱ་ནག་གི་ལམ་ལུགས་
བྲག་རི་རྩུབ་ས་ཞིག་ལ་སླེབས་པའི་རྟགས་རེད་དམ་ཟེར་ན། དེ་ཡིན་པའི་ངེས་པ་
མེད། ཉམས་རྒུད་དུ་འགྲོ་བའི་རྟགས་མཚན་ཡིན་སྲིད། དངོས་ཡོད་གནས་ཚུལ་
ལ་ལེ་ཉིན་རིང་ལུགས་ཀྱི་རྒྱལ་ཁབ་ཅིག་རྒྱ་ནག་ཇི་བཞིན་ཕྱུག་པོར་གྱུར་མྱོང་མེད་
པ་དེས་རྒྱ་ནག་གི་ཆབ་སྲིད་ལམ་ལུགས་རྒྱུན་གནས་ཐུབ་པར་རྒྱུ་མཚན་གཞན་
ཞིག་ཡོད་པའི་འགྲེལ་བཤད་ཅིག་བརྒྱབ་ཡོད། ཡར་རྒྱས་གོང་འཕེལ་སོང་བ་དེ་
ལས་ལྷག་པའི་ཁྲིམས་མཐུན་ལ་ཁུངས་སྐྱེལ་ཞིག་དགོས་སམ། ལེ་ཉིན་རིང་ལུགས་
འཛིན་པའི་རྒྱལ་ཁབ་གཞན་ལ་དཔལ་འབྱོར་ཡར་རྒྱས་ཀྱིས་སྤྲད་པའི་ཁྲིམས་
མཐུན་རང་བཞིན་བྱུང་མྱོང་མེད། ལམ་ལུགས་དེ་འདྲ་ཞིག་གི་ནང་རྒྱ་ནག་གི་ཆབ་
སྲིད་ལམ་ལུགས་ནི་གྲུབ་འབྲས་ལྡན་པའི་དེང་རབས་ཅན་གྱི་དཔལ་འབྱོར་ཐོག་ཏུ་
དབང་ཆ་ཉར་ཐུབ་མཁན་ཐོག་མ་དེ་གྱུར་ཡོད། གང་ཡིན་ཟེར་ན། ལམ་ལུགས་དེ་
འདྲ་ཞིག་གིས་ཐོག་དང་པོར་དེང་རབས་ཀྱི་དཔལ་འབྱོར་འཕེལ་རྒྱས་དང་། མི་མང་
ལ་འབྱོར་ཕྱུག་བསྐྲུན་ཡོད་པ་རེད།
རྒྱ་ནག་མི་མང་གིས་གཞུང་ལ་སྐྱོན་བརྗོད་མང་པོ་བྱེད་པ་དང༌། དམར་
ཕྱོགས་ཚོགས་པར་ཡི་མ་རངས་པ་ནི་ཡོངས་ཁྱབ་ཅིག་དང་གྲངས་འབོར་མང་དུ་
འགྲོ་ཡི་ཡོད། འོན་ཀྱང༌། དེས་ད་ལྟའི་ཆབ་སྲིད་ལམ་ལུགས་ཁོང་ཚོར་འཚམ་པོ་
མེད་པ་སྟོན་གྱི་མེད། ཁོང་ཚོས་སྐྱོན་བརྗོད་མང་པོ་བྱེད་ཀྱི་ཡོད་ཀྱང༌། ནོར་འཁྲུལ
མང་བའི་རྒྱ་ནག་དམར་ཕྱོགས་ཚོགས་པའི་སྲིད་དབང་སྒེར་གཅོད་ལས་ལོགས་སུ་
ལམ་ཁ་གཞན་པ་ཞིག་མེད་པས་མི་འདོད་བཞིན་དུ་ངོས་ལེན་བྱེད་ཀྱི་ཡོད། གལ་
སྲིད་རྒྱ་ནག་དམར་ཕྱོགས་ཚོགས་པ་མུ་མཐུད་ལོ་བཅུ་ཕྲག་ཁ་ཤས་ནང་རིམ་
འགྲོས་འགྱུར་ལྡོག་དང༌། ཡུལ་དུས་དང་བསྟུན་པ། དཔལ་འབྱོར་མུ་མཐུད་འཕེལ་
རྒྱས། མི་མང་གིས་རྩོད་མེད་དང་ལེན་བྱེད་པའི་ཐབས་ལམ་རྙེད་པ་ཡིན་ན། ཁོ་
ཚོས་ལེ་ཉིན་རིང་ལུགས་ཀྱི་དབང་ཆའི་རྒྱ་སྲང་དེ་མུ་མཐུད་དུ་དྲང་པོར་འཛིན་ཐུབ་
ཀྱང་སྲིད། ཁྱད་མཚར་བོ་དེ་འདྲ་བྱུང་མྱོང་ཡོད་པ་རེད།
གཅིག་བྱས་ན། རྒྱ་ནག་ནང་འབྱོར་འབྲིང་བ་མང་དུ་འགྲོ་བཞིན་པ་རྣམས་ཀྱིས་
རྒྱ་ནག་གཞུང་དེ་དམར་ཕྱོགས་ཚོགས་པའི་ལག་ཏུ་འཇོག་འདོད་མེད་ཀྱང་སྲིད། ཁོ་
ཚོས་རྒྱལ་ཁབ་ཀྱི་མ་འོངས་པའི་ཆེད་རང་ཉིད་ཀྱིས་བགྲོ་གླེང་དང་ཐག་གཅོད་བྱེད་
པའི་ཆ་ཤས་ལེན་རྒྱུར་འབད་པ་བྱེད་ཀྱི་རེད། རྒྱ་ནག་ལ་མ་འོངས་པའི་ལོ་བཅུ་ཕྲག་
ཁ་ཤས་རིང་ཐག་གཅོད་ཆེན་པོ་དེ་འདྲ་བྱེད་དགོས་པའི་དུས་ཚོད་ཤར་ཡོད། དེ་ནི་ཁོ་
ཚོའི་དཔལ་འབྱོར་ལམ་ཕྱོགས་གང་དུ་འགྲོ་བ་ཙམ་མ་ཡིན་པར། ད་དུང་སྤྱི་ཚོགས་
དང༌། ཁོར་ཡུག ཕྱི་འབྲེལ་སྲིད་བྱུས་སོགས་ཀྱི་དྲི་བ་ཁག་ཡིན། རྒྱ་ནག་དམར་
ཕྱོགས་ཚོགས་པར་དཀའ་ངལ་ཆེ་ཤོས་ནི། རང་ཉིད་ཀྱི་སྤོབས་པ་དང༌། གོ་རྟོགས་
ཡོད་པའི་མི་རྣམས་ལ་དབུས་ཆབ་སྲིད་རྒྱུན་ལས་ནི་གནད་དོན་ཆེན་པོ་རྣམས་ཐག་
གཅོད་ཡག་ཤོས་བྱེད་མཁན་ཡིན་པའི་ཡིད་ཆེས་སྐྱེས་སུ་འཇུག་རྒྱུ་དེ་ཡིན།
རྒྱ་ནག་ནང་ཆབ་སྲིད་ཀྱི་འགྱུར་བ་ཆེན་པོ་ཞིག་གཏོང་རྒྱུར་གནོན་ཤུགས་
ལས་སླ་བོའི་ངང་སླེབས་སྲིད། དེ་འདྲ་བྱུང་ན་རྒྱ་ནག་གི་བརྟན་བརླིང་དང་དཔལ་
འབྱོར་ག་རེ་ཆགས་ཀྱི་རེད་དམ། དེ་ནི་གཙོ་བོ་རྒྱ་ནག་མི་མང་གིས་ཆབ་སྲིད་ཀྱི་
འགྱུར་བ་ཡོང་ཆེད་སྐུལ་འདེད་གཏོང་ཤུགས་ཆེ་ཆུང་དང༌། རྒྱ་ནག་དམར་ཕྱོགས་
གཞུང་གིས་དེ་ལ་གདོང་ལེན་ཇི་ལྟར་བྱེད་མིན་ལ་ཐུག་ཡོད། མི་མང་པོ་ཞིག་གི་
བསམ་ཚུལ་ནི་རྒྱ་ནག་གི་ཆབ་སྲིད་དཀའ་རྙོག་དེ་ཁོ་ཚོའི་སྟོབས་ཤུགས་ཀྱི་སྔོན་
དུ་ཐལ་ཟིན་པས་མི་དམངས་ཀྱི་གནོན་ཤུགས་འོག་བཅོས་སྒྱུར་གཏོང་རྒྱུ་འགྲུབ་
དཀའ་བ་ཞིག་ཏུ་གྱུར་ཡོད་པས། རྒྱ་ནག་དམར་ཕྱོགས་གཞུང་དེ་སུས་ཀྱང་སྒུལ་
མི་ཐུབ་པར་འགྱུར་བ་ཞིག་ཏུ་གནས་རྒྱུ་ཡིན། གལ་སྲིད་དེ་ལྟར་ཡིན་ན། རྒྱ་ནག་
ལ་མུན་ནག་འཐིབ་པའི་སྔ་ལྟས་རེད། དེ་ཡང་ཕྱི་ལོ་༡༩༨༩ ལོའི་གནམ་བདེ་སྒོ་
མོ་ཆེའི་ཐང་ཆེན་གྱི་དོན་རྐྱེན་འདྲ་པོ་བསྐྱར་ལངས་ཀྱིས་གཞི་རྒྱ་ཆེ་ནས་ཆེ་རུ་གྱུར་
ཏེ་རྒྱ་ནག་གི་སྒྲོམ་གཞི་རྩ་འཐོར་དགུ་འཐོར་དང་དཔལ་འབྱོར་ཐལ་བའི་རྡུལ་དུ་མ་
གྱུར་བར་དུ་རྒྱ་ནག་དམར་ཕྱོགས་གཞུང་དང་ལེགས་བཅོས་གཏོང་མཁན་གཉིས་
ཀྱི་བར་འཐབ་རྩོད་ལངས་ཀྱི་རེད། དེ་ནི་ཡོང་མིན་ཐེ་ཚོམ་བྱེད་མི་དགོས་པར་ཡོང་
སྲིད་པ་ནི་གསལ་པོ་རེད། ད་དུང་ཡོང་སྲིད་པ་ཞིག་ནི་ཆབ་སྲིད་ལེགས་བཅོས་
ཐོག་གཤམ་འོག་གི་གནོན་ཤུགས་དེར་འདོད་ལ་མ་འདོད་དང་རྒྱ་ནག་དམར་
ཕྱོགས་གཞུང་ནས་རིམ་བཞིན་གུ་ཡངས་གཏོང་བར་ངོས་ལེན་མི་བྱེད་པའི་གནས་
ཚུལ་ཡང་འབྱུང་སྲིད། དེའི་དབང་གིས་རྒྱ་ནག་གི་ཆབ་སྲིད་ལེགས་བཅོས་དེ་རིམ་
འགྲོས་འགྱུར་ལྡོག་འགྲོ་བར་རྒྱུན་རིང་ཞིག་འགོར་སྲིད་ཀྱང་། ལྟོས་ས་ལྟོས་འཇོག་
གིས་ཞི་བདེའི་སྒོ་ནས་རྒྱུན་འཛིན་བྱེད་པའི་ཕྱོགས་སུ་བསྐྱོད་ཐུབ།
དེ་འདྲ་ཞིག་འབྱུང་བར་རྒྱ་ནག་མི་མང་གིས་བཟོད་བསྲན་ངང་གུ་ཡངས་
སྲིད་ཇུས་ལ་སོ་སོའི་རེ་འདུན་ཚུལ་ལྡན་ཞིག་དང་རྒྱ་ནག་དམར་པོའི་གཞུང་གི་
ངོས་ནས་ཁོ་ཚོའི་དབང་ཆའི་ཐོག་སྦར་འཛིན་མི་བྱེད་པར་ལྷོད་ལྷོད་འཇོག་རྒྱུའི་
འདོད་པ་དགོས་ཀྱི་ཡོད། དེ་ལས་སླ་བོ་ཞིག་མིན་ཡང་ཡོང་མི་སྲིད་པ་ཞིག་ཀྱང་
གཏན་ནས་མིན། ཆབ་སྲིད་ལེགས་བཅོས་གཏོང་བར་རྒྱ་ནག་མི་མང་ལ་ཆག་
འཇིག་གི་ཉེན་ཁ་ཆེན་པོ་ཡོད་པར་མ་ཟད། བརྟན་བརླིང་དང་དཔལ་འབྱོར་འཕེལ་
རྒྱས་ལ་ཡང་ཁེ་གྱོང་ཆེན་པོ་ཡོད། ཁོ་ཚོ་སུ་ཡིན་ཡང་ཆབ་སྲིད་ཀྱི་ཟིང་འཁྲུག་དང་
དཔལ་འབྱོར་ཉམས་རྒུད་ཀྱི་ཉེན་ཁའི་ནང་ཚུད་འདོད་མེད་པར་བརྟེན་རྒྱ་ནག་མི་
འབོར་མང་ཆེ་བ་ཞིག་གུ་ཡངས་སྲིད་ཇུས་ལ་སྐོམ་པ་ཆུ་འདོད་ལྟར་མིན་པ་དེ་ཡང་
བདེན་པ་ཡིན་སྲིད།
དེ་བཞིན་དུ་རྒྱ་ནག་དམར་ཕྱོགས་གཞུང་ལ་ཡང་སྲིད་དབང་བརྒྱུད་འཛིན་
བྱེད་འདོད་ཤུགས་ཆེན་ཡོད་པ་དང་ཆབས་ཅིག་རྐྱེན་ངན་གྱི་ཟིང་ཆ་ལས་གཡོལ་
འདོད་ཆེན་པོ་ཡོད། གལ་སྲིད་དུས་ཚོད་ངེས་ཅན་ཞིག་ལ་རྒྱ་ནག་དམར་པོའི་
གཞུང་གི་འགོ་ཁྲིད་ཚོས་ཐབས་ཤེས་གཞན་ཞིག་མེད་པ་ངོས་འཛིན་བྱུང་དུས། ཁོ་
ཚོའི་སྲིད་དབང་སྒེར་འཛིན་གྱི་དབང་ཆ་གང་འཚམ་བློས་བཏང་ནས་གསར་བརྗེ་
ཞིག་གིས་སྔོན་འགོག་བྱེད་ངེས་རེད། དཀའ་ཉེན་ཆེན་པོ་ཞིག་དང༌། འཁྲུག་ཟིང་
ཅན་གྱི་ངོ་རྒོལ་མེད་པའི་སྒོ་ནས་འདུམ་འགྲིག་འདི་འདྲ་ཞིག་ཐོབ་པར་དཀའ་ཞིང༌།
གྲུབ་འབྲས་ནི་རྒྱ་ནག་ནང་ཆབ་སྲིད་ཀྱི་ཞི་འགྲིག་གསར་པ་ཞིག་བྱུང་ནས་རང་
དབང་རྒྱ་བསྐྱེད་དང༌། དཔལ་འབྱོར་དེ་དཀྱུས་ལམ་དུ་འཁྲིད་ཐུབ་སྲིད། གལ་སྲིད་
འདི་འདྲ་ཞིག་ཡོང་གི་མ་རེད་བསམས་ན། ལམ་ཁ་གཞན་ཞིག་ནི་དྲག་གནོན་
གདུག་རྩུབ་ཅན་གྱི་ལེ་ཉིན་རིང་ལུགས་སམ་ཡང་ན་ཟིང་འཁྲུག་ཚ་བའི་གསར་བརྗེ་
རེད། ཁོ་ཚོའི་ཁེ་ཕན་ཆེ་ཤོས་ཏེ་ཞི་མོལ་ལམ་ནས་ཆབ་སྲིད་ལ་རིམ་འགྲོས་འགྱུར་
ལྡོག་གཏོང་བར་རྒྱ་ནག་མི་མང་དང་རྒྱ་ནག་དམར་པོའི་གཞུང་གཉིས་ལ་འཇོན་ཐང་
ཡོད་པ་དེ་སྣང་མེད་བཏང་བ་ཞིག་རེད།
དམིགས་བསལ་རྒྱ་ནག་མི་མང་གིས་སོ་སོའི་རྒྱལ་ཁབ་ཀྱི་གྲུབ་འབྲས་ལ་
ཁེ་གྱོང་ག་ཚོད་ཡོང་མིན་ཚོད་རྩིས་དམའ་དྲགས་པས་རེད། རྒྱ་ནག་གཞུང་དེ་
སྲིད་དབང་སྒེར་འཛིན་གྱི་རྒྱལ་ཁབ་གཞན་དང་མ་འདྲ་བ་ཞིག་ཡིན། དྲག་གནོན་
ཅན་གྱི་རྒྱལ་ཁབ་མང་པོ་དང་མ་འདྲ་བར་ཁོ་ཚོས་མི་མང་ལ་དངོས་འབྲེལ་གྱི་ཁེ་
ཕན་སྤྲད་ཡོད། ད་ལྟའི་རྒྱ་ནག་ནང་མི་མང་ས་ཡ་བརྒྱ་ཕྲག་མང་པོ་སོ་སོའི་ཕ་
མའི་དུས་སྐབས་དང་བསྡུར་ན་བསམ་ཡུལ་ལས་འདས་པའི་འཚོ་བ་ཡག་པོ་སྐྱེལ་
རྒྱུ་བྱུང་ཡོད། དཔེར་ན། སྡོད་ཁང་ལེགས་པོ་དང༌། སློབ་གསོ་ལེགས་པོ། འཕྲོད་
བསྟེན་ལེགས་པོ། གྱོན་གོས་ལེགས་པོ། འགྲོ་འདུག་རང་དབང་དང་དཔལ་འབྱོར་
གྱི་གོ་སྐབས་སོགས་བྱུང་ཡོད། འདི་འདྲ་ནུབ་ཕྱོགས་རྒྱལ་ཁབ་ཁག་གི་ནང་ཡོད་
ཤག་ཤག་གིས་བསྡད་པས་ན། ཕྱི་དངོས་པོའི་ཡར་རྒྱས་ཐོག་གལ་གནད་ཆེ་བའི་
ལེགས་བཅོས་རྣམས་ཆབ་སྲིད་ཐོག་ལ་གལ་ཆེར་བརྩིས་མེད། དེ་བཞིན། ནུབ་
ཕྱོགས་སུ་ང་ཚོས་ཆབ་སྲིད་བརྟན་བརླིང་ཡང་ཡོད་ཤག་ཤག་བྱེད་ཀྱི་ཡོད། ཁོང་
ཚོའི་མི་རབས་སྔོན་མ་ཚོ་དང་བསྡུར་ན་ད་ལྟའི་རྒྱ་ནག་ཏུ་མི་མང་ས་ཡ་བརྒྱ་ཕྲག་
མང་པོར་བདེ་འཇགས་དང༌། མི་སྒེར་གྱི་རང་དབང་གང་འཚམ་ཡོད་པ་ཁུངས་
སྐྱེལ་བྱེད་ཐུབ། འདི་ལ་བརྟེན་ནས་རྒྱ་གཞུང་གིས་མུ་མཐུད་ནས་མི་མང་ལ་དྲག་
གནོན་བྱེད་ཆོག་པར་བརྗོད་ཀྱི་མེད། འོན་ཀྱང༌། མ་འོངས་ཆབ་སྲིད་དཔྱད་ཞིབ་
ནང་བསམ་ཚུལ་དེ་འདྲ་འདོན་རྒྱུ་ལས། ང་ཚོས་ད་ལྟའི་རྒྱ་ནག་གི་མི་དམངས་མང་
ཤོས་ཀྱི་གནས་སྟངས་ལ་བལྟ་དགོས། ད་ལྟའི་རྒྱ་ནག་ནང་ཁུལ་དུ་བློ་ཁ་མ་ཁེངས་
པ་དང་གཞུང་དང་ལྟ་བ་མི་མཐུན་པ་མང་པོ་ཞིག་ཡོད། འོན་ཀྱང༌། གསར་བརྗེ་
བྱེད་འདོད་ཀྱི་ཡི་ག་དེ་ཙམ་མེད། རྒྱ་མི་ཁོ་རང་ཚོར་ཐོབ་པ་ལས་ཤོར་བ་ཆེས་
མང་པོ་ཞིག་ཡོད་པས་རེད།
མདོ་དོན་སྙིང་པོ་ནི། རྒྱ་ནག་གི་ཆབ་སྲིད་ལམ་ལུགས་དེ་གནོན་ཤུགས་ཆེན་
པོ་ཞིག་གི་འོག་ཏུ་ཡོད། གཅིག་བྱས་ན་འགྱུར་བ་གཅིག་དགོས་ཀྱི་ཡོད། འགྱུར་བ་
དེ་ཡང་རྒྱ་ནག་གི་དཔལ་འབྱོར་ཡར་རྒྱས་ལ་འགྲོ་བ་དང་མཉམ་དུ་ཡོང་མི་སྲིད་པ་
ཞིག་ཡིན་སྙམ་པའི་ཚོད་དཔག་ལ་རྒྱུ་མཚན་མེད།
དེ་བས་ཨ་རིའི་ཕྱོགས་ནས་རྒྱ་ནག་ནང་ཆབ་སྲིད་ཀྱི་འཁྲུག་ཟིང་ཞིག་བྱུང་
སྟེ་རྒྱ་ནག་གི་འཕེལ་རྒྱས་འགོག་པའམ་ཕྱིར་བཤོལ་རྒྱག་པར་ཡིད་རྟོན་བྱེད་མི་
རུང་བ་མ་ཟད་། དཔལ་འབྱོར་དང་། མི་འབོར་འཕེལ་རིམ། ཁོར་ཡུག་བཅས་ཀྱི་
གནོན་ཤུགས་འོག་རྒྱ་ནག་གི་འཕེལ་རྒྱས་མགྱོགས་ཚད་ཇེ་དལ་དུ་ཕྱིན་ཏེ་ཨེ་ཤེ་
ཡའི་ནང་གི་ཨ་རིར་འགྲན་ཟླར་ལངས་མི་ཐུབ་པ་ཡང་ཡོང་གི་མ་རེད། མ་འོངས་
པའི་ལོ་ཤས་ནང་རྒྱ་ནག་དེ་བཞིན་ཨ་རིའི་སྔོན་དུ་མཆོངས་ནས་འཛམ་གླིང་ནང་གི་
དཔལ་འབྱོར་ཆེ་ཤོས་ཆགས་སྲིད་པ་རེད། སྐབས་དེ་ནི་ཨ་རི་དང་རྒྱ་ནག་གཉིས་
ཀར་སེམས་ཚོར་དྲག་པོ་ཡོད་པའི་དུས་ཡུན་གལ་ཆེན་ཞིག་ཏུ་འགྱུར། གནས་
སྟངས་དེ་འདྲ་ཞིག་ཏུ་སླེབས་པར་གཙོ་བོ་རྒྱལ་ཁབ་སོ་སོའི་ལོ་རེའི་ཡོང་འབབ་དང་
དཔལ་འབྱོར་གྱི་རྒྱ་ཁྱོན། དཔལ་འབྱོར་གྱི་གནས་སྟངས་སོགས་ཀྱིས་གསལ་སྟོན་
བྱེད་ཡོང༌། གང་ལྟར་ཨང་རྩིས་ཐོག་ནས་བཤད་ན་རྒྱལ་ཁབ་གཉིས་ཧ་ཅང་ཐག་ཉེ་
བའམ་ཡང་ན་གནས་སྐབས་དེ་འདྲ་ཞིག་ལ་སླེབས་ཡོད་ཀྱང་སྲིད།
ཕྱི་ལོ་ ༢༠༡༡ ལོར་རྒྱལ་སྤྱིའི་མ་དངུལ་ཐེབས་རྩ་ཡིས་རྒྱ་ནག་གི་དཔལ་
འབྱོར་ཕྱི་ལོ་ ༢༠༡༦ ལོར་ཨ་རིའི་སྒང་ལ་ཤོར་བའི་སྔོན་དཔག་བྱས་ཡོད་པ་དང༌།
དཔལ་འབྱོར་རིག་པ་(Economist) ཕྱི་ལོ་ ༢༠༡༨ བར་དུ་སྔོན་དཔག་བྱས་ཡོད།
ང་ཚོའི་དམིགས་ཡུལ་ལ་དེ་ཚོ་གནད་འགག་དེ་ཙམ་མིན། རྩིས་ཞིབ་པ་རྣམས་ཀྱི་
ཞ་སྨྱུག་གི་ཐིག་རིས་དང་དངོས་ཡོད་ལག་ལེན་ཐོག་ལ་ཁྱད་པར་ཤོར་གྱི་ཡོད། མ་
འོངས་པར་རྒྱ་ནག་ཇི་ལྟར་ཤུགས་ཆེན་པོའི་ངང་ཡར་རྒྱས་ལ་འགྲོ་མིན་ནི་དེ་རིང་
གི་ཨ་རིའི་ཐབས་ཇུས་ཀྱི་གདམ་ཀ་གལ་ཆེན་ཞིག་ཏུ་གྱུར་ཡོད། (ཁོང་ཚོའི་སྔོན་
དཔག་དེ་མངོན་འགྱུར་བྱུང་མེད་པ་གསལ་པོ་རེད) རྒྱ་ནག་གི་དཔལ་འབྱོར་གྱི་འཕེལ་རྒྱས་
ནི་པེ་ཅིང་དང་ཝ་ཞིན་ཊོན་དབར་དུ་དཔལ་འབྱོར་སྟོབས་ཤུགས་ཀྱི་ལྗིད་ཁོག་ཐོག་
ནས་རྨང་གཞིའི་འགྱུར་བ་གཏོང་ཐུབ་པའི་ཚད་དུ་སླེབས་ཡོད། རྒྱ་ནག་ཕྱུག་པོར་
གྱུར་ཡོད་པས་ཨེ་ཤེ་ཡའི་མངའ་ཁུལ་གྱི་ཨ་རིའི་འགོ་གཙོའི་གནས་བབས་ལ་ཁ་
གཏད་ལངས་ཐུབ་པ་དང༌། འཕེལ་འགྲོས་དེ་མུ་མཐུད་ནས་རྒྱ་ནག་གི་ཕྱོགས་སུ་
མི་འགྲོ་བའི་རྒྱུ་མཚན་མེད། ཨ་རིའི་སྒང་ལ་ཤོར་བའི་གོ་སྐབས་དངོས་སུ་ཡོད་པ་
ཙམ་དུ་མ་ཟད། ལོ་ངོ་བཅུ་ཕྲག་ཁ་ཤས་ནང་ཁོ་ཚོར་ཧ་ལས་པའི་ཕྱུག་པོར་ཕྱིན་ཏེ་
འཕེལ་རྒྱས་ཀྱི་དཀྱོགས་མཚམས་ཤིག་ལ་སླེབས་སྲིད། གལ་སྲིད་ཁོ་ཚོའི་དཔལ་
འབྱོར་མཉམ་འབྲེལ་དང་ཡར་རྒྱས་ཚོགས་པའི་(OECD) ཆ་སྙོམས་ཚད་གཞི་ལྟར་
གྱི་མི་རེའི་ཡོང་སྒོ་ལེགས་འགྲུབ་བྱུང་ན་ཁོ་ཚོའི་དཔལ་འབྱོར་དེ་ཨ་རི་ལས་ལྡབ་
གསུམ་གྱིས་ཆེ་བ་དང༌། དེ་འདྲ་ཞིག་མི་ལོ་བཅུ་ཕྲག་ཁ་ཤས་ནང་འབྱུང་སྲིད་པ་དེ་
རྟོག་བཟོ་ཙམ་དུ་བསམ་པའི་དུས་ཚོད་ནི་ད་ལྟ་ཡོལ་ཚར་བ་རེད།
རྒྱ་ནག་སྟོབས་ཤུགས་མུ་མཐུད་ནས་ཆེ་རུ་འགྲོའམ།
དོགས་ཟོན་རིང་ལུགས་ཅན་ཚོས་བརྗོད་རྒྱུར། རྒྱ་ནག་ཇེ་ཕྱུག་ཏུ་འགྲོ་སྲིད་ཀྱང་
སྟོབས་ཤུགས་ཇེ་ཆེར་འགྲོའམ་ཟེར། ཁོ་ཚོའི་དཔལ་འབྱོར་འཕེལ་རྒྱས་ཀྱིས་ཨེ་
ཤེ་ཡའི་མངའ་ཁུལ་གྱི་ཨ་རིའི་འགོ་གཙོའི་གནས་བབས་ལ་ཁ་གཏད་གཅོག་པར་
དགོས་ངེས་ཀྱི་ཐབས་ཇུས་དང་ཆབ་སྲིད་ཀྱི་སྟོབས་ཤུགས་སྤྲོད་ཐུབ་བམ་ཟེར། མི་
མང་པོས་དེ་འདྲ་འབྱུང་གི་མ་རེད་བསམ་གྱི་ཡོད། ཨ་རིའི་སྟོབས་ཤུགས་ནི་ཁོ་
ཚོའི་དཔལ་འབྱོར་གྱི་རྒྱ་ཁྱོན་ཙམ་གྱིས་མཚོན་གྱི་མེད་པའི་རྒྱུ་མཚན་བརྗོད་ཀྱི་
ཡོད། ཁོང་ཚོའི་སྟོབས་ཤུགས་དེ་ནི་རྒྱལ་ཁབ་ཀྱི་རང་གཤིས་ནས་ཐོན་ཡོད་པ་སྟེ།
ཁོ་ཚོའི་སྒྲིག་འཛུགས་ཀྱི་སྟོབས་ཤུགས་དང༌། ཁོ་ཚོས་ཕུལ་དུ་བྱུང་བའི་འཕྲུལ་
རིགས་གསར་གཏོད། སུས་ཀྱང་འགྲན་ཟླ་བྲལ་བའི་དམག་དཔུང་གི་དབང་ཤུགས་
བཅས་དང་། རྒྱལ་ཁབ་ཀྱི་ཡོང་འབབ་གཅིག་པོར་ཡང་རྒྱ་ནག་གིས་འགྲན་ཟླ་བྱེད་
མི་ཐུབ་ཟེར། ཉེ་བའི་ལོ་ཤས་རིང༌། ཨ་རིའི་རྒྱལ་ཁབ་ཀྱི་འགྲན་ཟླ་བྲལ་བའི་ལོ་རེའི་
ཡོང་འབབ་རིམ་བཞིན་ཇེ་ཉུང་ལ་འགྲོ་བཞིན་ཡོད། དེ་བས་ལོ་རེའི་ཡོང་འབབ་དེ་
རྒྱལ་ཁབ་ཀྱི་སྟོབས་ཤུགས་ཀྱི་བརྡ་རྟགས་ཤིག་ཡིན་མིན་ཐོག་ལ་བགྲོ་གླེང་གང་
འཚམ་བྱས་ཡོད། དེ་བས་འདི་ནི་གང་ལ་གང་འཚམ་གྱིས་དངོས་བདེན་ཡིན་པ་
གསལ་པོར་གྱུར་ཡོད། རྒྱ་ནག་གི་འཕེལ་རྒྱས་དེས་ཨ་རྒྱ་གཉིས་དབར་གྱི་སྟོབས་
ཤུགས་ལ་ཁྱད་པར་ཆེན་པོ་ཞིག་སྤྲོད་ཀྱི་མེད་པའི་བསམ་ཚུལ་འཛིན་མཁན་ཚོར་
གསལ་པོ་བྱུང་ཡོད།
བསམ་བློ་གཏིང་ཟབ་བཏང་ནས་བཤད་ན་འདི་ནི་སྟོབས་ཤུགས་ཀྱི་ངོ་བོའི་
སྐོར་གྱི་དྲི་བ་ཞིག་ཡིན། རྒྱལ་ཁབ་ཀྱི་སྟོབས་ཤུགས་ནི་རྣམ་པ་མང་པོ་དང་བེད་
སྤྱོད་གཏོང་ཕྱོགས་འདྲ་མིན་ཡོད། འོན་ཀྱང༌། ལོ་རྒྱུས་ཀྱིས་བདེན་དཔང་བྱས་ཡོད་
པ་ཞིག་ལ་སྟོབས་ཤུགས་དེ་ལ་རྨང་གཞིའི་འབྱུང་ཁུངས་ཤིག་ཡོད་པར་འདོད་པ་དེ་
ནི་དཔལ་འབྱོར་ཆེ་ཆུང་ཁོ་ན་ཡིན། རྒྱལ་ཁབ་སུས་ཀྱང་ད་ལྟའི་བར་དཔལ་འབྱོར་
མེད་པར་སོ་སོའི་སྟོབས་ཤུགས་བེད་སྤྱོད་བཏང་མྱོང་མེད། ཉི་ཧོང་གི་དམག་
འཁྲུག་དེ་གཅིག་པོ་མ་གཏོགས་རྒྱལ་ཁབ་ཕྱུག་པོ་ཞིག་ནས་ཐབས་ཇུས་ཀྱི་སྟོབས་
ཤུགས་ནང་དུ་རང་ཉིད་ཀྱི་དཔལ་འབྱོར་གྱི་ལྗིད་ཁོག་བསྟན་ནས་ལམ་ལྷོངས་མ་
བྱུང་བ་ཞིག་མེད། འདིས་སྟོབས་ཤུགས་ནི་དཔལ་འབྱོར་གཅིག་པོས་ཐག་གཅོད་
ཀྱི་ཡོད་པ་གསལ་སྟོན་བྱེད་ཀྱི་མེད། རྒྱལ་ཁབ་ཕྱུག་པོ་རྣམས་རྟག་པར་སྟོབས་
ཆེན་ཡིན་པའི་ངེས་པ་མེད། རྒྱལ་ཁབ་ཁ་ཤས་རང་ཉིད་ཀྱི་རྒྱུ་འབྱོར་དེ་སྟོབས་
ཤུགས་ལ་བསྒྱུར་བར་གཞན་ལས་འཇོན་ཐང་ཆེ་བ་ཡོད། མང་ཆེ་བ་གང་ལ་རག་
ལས་འདུག་ཟེར་ན། རྒྱལ་ཁབ་ཀྱི་གནས་སྟངས་དང་དམིགས་ཡུལ། ཆབ་སྲིད།
ཐབས་ཇུས། དམག་དཔུང་། བཟོ་ལས་ལག་རྩལ། དྲང་བདེན་སོགས་ཡིན། ཨ་
རིར་དགེ་མཚན་མང་པོ་ཞིག་ཡོད་པ་རྩོད་མེད་ཡོངས་གྲགས་ཡིན་ཡང་། ཁྱད་ཆོས་
གལ་ཆེ་བ་ཁ་ཤས་ཀྱིས་རྒྱ་ནག་ལ་མཐུན་འགྱུར་བསྐྲུན་གྱི་འདུག
ང་ཚོས་རྒྱ་ནག་གི་དཔལ་འབྱོར་ལྗིད་ཁོག་སྟོབས་ཤུགས་ཀྱི་ངོ་བོར་བསྒྱུར
བའི་ལོ་རྒྱུས་ལ་ཅིག་བལྟ་བར་བྱ། དང་པོ། མངོན་གསལ་ཆེ་ཤོས་ནི། རྒྱ་ནག་གི་
དཔལ་འབྱོར་འཕེལ་རྒྱས་ཀྱིས་ཐད་ཀར་ཁོ་ཚོའི་ཆབ་སྲིད་དང་ཕྱི་འབྲེལ་གྱི་ཤུགས་
རྐྱེན་རྒྱས་ཡོད། དཔལ་འབྱོར་སྒོ་འབྱེད་ཀྱི་སྲིད་བྱུས་འོག་ཨེ་ཤེ་ཡ་དང་འཛམ་གླིང་
ཁྱོན་ཡོངས་ཀྱི་རྒྱལ་ཁབ་མང་པོར་རྒྱ་ནག་ནི་ཁོང་ཚོའི་གལ་ཆེའི་དཔལ་འབྱོར་གྱི་
ཚོང་གྲོགས་སུ་གྱུར་ནས་རྒྱ་ནག་ལྷན་ཚོང་འབྲེལ་ཡར་རྒྱས་དང་། རོགས་དངུལ་
ཐོབ་པ་བཅས་ཁོ་ཚོའི་མ་འོངས་པའི་དཀྱིལ་སྙིང་དུ་བཟུང་བར་བརྟེན་རྒྱལ་ཁབ་མང་
པོ་ཞིག་ལ་རྒྱ་ནག་གི་མངོན་འདོད་དེ་ཚོར་བ་སྐྱེན་པོ་བྱེད་པ་ཞིག་ཏུ་གྱུར་ཡོད། ཨོ་
སི་ཊོ་ལི་ཡ་དཔེར་མཚོན་ཡག་ཤོས་ཤིག་ཡིན། རྒྱ་ནག་དེ་ཨོ་སི་ཊོ་ལི་ཡའི་ཚོང་
འབྲེལ་མཐུན་གྲོགས་ཆེ་ཤོས་ཙམ་དུ་མ་ཟད། མ་འོངས་འཕེལ་རྒྱས་ཀྱི་སྒུལ་ཤུགས་
ཤིག་ཏུ་མཐོང་གི་ཡོད། དེ་བས་རྒྱ་ནག་དཔལ་འབྱོར་ལམ་ལྷོངས་བྱུང་མིན་དང་པེ
ཅིང་མཉམ་དུ་འབྲེལ་བ་ཡག་པོ་ཡོད་མེད་དེས་ཨོ་སི་ཊོ་ལི་ཡར་ཁེ་གྱོང་བསམ་ཡུལ་
ལས་འདས་པ་ཞིག་སྤྲོད་ཀྱི་ཡོད། ཚོང་ལས་དང་གཞུང་གི་འབྲེལ་བ་ཉེ་བོ་ཡོད་པ་
དེས་ཕྱི་འབྲེལ་མི་སྣའི་ངོས་ནས་ཚོང་དོན་ཐོག་ཕན་གནོད་ཁྱད་པར་བཟོ་ཐུབ་ཀྱི་
ཡོད། དོན་དངོས་སུ་གཅིག་ལ་གཅིག་བརྟེན་ནི་ཕན་ཚུན་གཉིས་ཀའི་ཕྱོགས་སུ་
ཡོད་པ་ཞིག་ཡིན་པ་ཁ་ཚོན་བཅད་ནས་བཤད་ཐུབ་པ་ཞིག་མིན། གང་ཡིན་ཟེར་ན།
ཕྱོགས་གཅིག་གི་གྲི་ཁ་གཞན་རྣམས་ལས་ཧ་ཅང་རྣོ་བོ་ཡོད་པས་རེད། ཚོང་འབྲེལ་
མཐུན་གྲོགས་རྣམས་རྒྱ་ནག་ལ་བརྟེན་པ་ནང་བཞིན་རྒྱ་ནག་རང་ཉིད་ཚོང་འབྲེལ་
མཐུན་གྲོགས་ཁག་ལ་དེ་ཙམ་བརྟེན་དགོས་ཀྱི་མེད། ཨོ་སི་ཊོ་ལི་ཡ་ནས་ཕར་བཙོང་
དགོས་པ་ནང་བཞིན་གནས་སྐབས་རིང་ལ་རྒྱ་ནག་གིས་ཨོ་སི་ཊོ་ལི་ཡའི་ལག་ནས་
རྣོ་ལྕགས་དང་རང་བྱུང་སོལ་རླངས་ཉོ་དགོས་ཀྱི་ཡོད། འོན་ཀྱང༌། རྒྱུན་རིང་པོར་
བསམ་བློ་བཏང་ན་རྒྱ་ནག་ལ་དེ་དག་མཁོ་སྤྲོད་བྱེད་མཁན་གསར་པ་ལས་སླ་བོའི་
ངང་ནས་རྙེད་པ་དེ་འདྲ་ཨོ་སི་ཊོ་ལི་ཡ་ནས་རྒྱ་ནག་ནང་བཞིན་ཉོ་མཁན་ཆེན་པོ་དེ་
འདྲ་རྙེད་རྒྱུ་དཀའ་མོ་རེད། དེ་བས་ཁེན་སྦི་ར་(ཨོ་སི་ཊོ་ལི་ཡའི་རྒྱལ་ས) ནས་རྒྱལ་ཁབ་
གཞན་ལྟར་རང་ཉིད་ཀྱི་ཚོང་དོན་གྱི་ཁེ་ཕན་ཆེན་པོ་དེ་སྲུང་སྐྱོབ་བྱེད་དགོས་པར་
བརྟེན། རྒྱ་ནག་གི་སེམས་ཁྲལ་གཙོ་བོ་ཁག་ལ་ངེས་པར་དུ་བརྩི་བཀུར་བྱེད་དགོས།
(འགྲོ་བ་མིའི་ཐོབ་ཐང་སོགས་བློས་གཏོང་ངམ་སྣང་མེད་གཏོང་བ)
ང་ཚོས་རྒྱུན་རིང་པོར་པེ་ཅིང་གི་ཕྱི་འབྲེལ་ལ་ནུས་ཤུགས་འཕར་མ་ཞིག་
ཐོབ་པར་སྣང་མེད་བཏང་བ་རེད། དེ་ཡང་གཙོ་བོ་རྒྱ་ནག་ཕྱོགས་ནས་ཕྱི་འབྲེལ་
བེད་སྤྱོད་དེ་ཙམ་མི་བྱེད་པའི་ལམ་ཁ་བདམས་པས་ཡིན། ལོ་ངོ་བཅུ་ཕྲག་ལྷག་
གི་རིང་ཁོ་ཚོའི་ཕྱི་འབྲེལ་གྱི་ཐབས་ཇུས་ནི། གཙོ་བོ་ཨེ་ཤེ་ཡའི་ནང་གི་ཁྱིམ་
མཚེས་རྒྱལ་ཁབ་ཁག་ལ་ཞི་འཇམ་ངང་དགོས་མེད་ཀྱི་སེམས་ཁྲལ་བཟོས་མེད་པ་
དང༌། ཁྱིམ་མཚེས་རྒྱལ་ཁབ་རྣམས་ཀྱི་དཔལ་འབྱོར་རྒྱ་ནག་ལ་བརྟེན་པ་དེས་ཁོ་
ཚོར་ཆབ་སྲིད་ཀྱི་ཉེན་ཁ་མེད་པའི་སྐུལ་མ་ཐེབས་བཅུག་ཡོད། ཉེ་བའི་ལོ་གཅིག་
གཉིས་རིང་གཞི་ནས་རྒྱ་ནག་གིས་དཔུང་ཤུགས་ཅུང་ཙམ་ངོམ་འགོ་བརྩམས་པ་
རེད། འོན་ཀྱང་། ནམ་རྒྱུན་སྤྱང་གྲུང་དོད་པོའི་སྒོ་ནས་སྟོབས་ཤུགས་ག་ཚོད་ཆེན
པོ་ཆགས་པ་རྒྱལ་ཁབ་གཞན་ནས་མི་མཐོང་བའི་ཐབས་ཤེས་བྱེད་ཀྱི་ཡོད། འདིས་
ཉེ་བའི་ལོ་ཤས་རིང་རྒྱ་ནག་ཤུགས་རྐྱེན་ཆེན་པོ་ཆགས་པའི་ལམ་ཁ་གཉིས་པ་དེ་
གསལ་སྟོན་བྱས་ཡོད་པ་ནི། ཁོ་ཚོ་ཕྱི་འབྲེལ་ལས་དོན་གྱི་སྒྱུ་རྩལ་ལ་མཁས་པོར་
གྱུར་ཡོད་པ་དེ་རེད།
ཕྱི་ལོ་ ༡༩༩༠ ནང་བར་དུ་རྒྱ་ནག་གི་ཕྱི་འབྲེལ་ལས་དོན་ནི་ཤིང་སྡོང་སྐམ་
པོ་ཞིག་དང་མཚུངས། ལམ་ལུགས་ཤིག་གི་རྗེས་སུ་འབྲང་བ་དང་། ཡང་ན་གཞན་
ལ་དཔུང་ཤུགས་ངོམ་པའམ། ཡང་ན་རང་སྲུང་གི་བྱེད་ཐབས་རེད། དེའི་རྗེས་ཙམ་
ནས་པེ་ཅིང་ཕྱོགས་ནས་རྒྱལ་སྤྱིའི་ལས་དོན་སྒྲུབ་སྐབས་གུ་ཡངས་པོ་དང་སྐུལ་
སློང་གི་བྱེད་ཐབས་ཤིག་སྤེལ་བ་རེད། ཁོ་ཚོའི་ཕྱི་འབྲེལ་མི་སྣ་རྣམས་ཁ་ལྕེ་བདེ་
བོ་དང་བློ་ལ་བབས་པོ་ཡིན་པ་མ་ཟད། རྒྱལ་སྤྱིའི་ཚོགས་འདུ་ཁག་གི་ནང་ཕན་
ནུས་ཅན་དུ་གྱུར་པས། གཞན་གྱི་མིག་ནང་དུ་ཡང་ཁོ་ཚོ་ནི་ཉེན་ཁ་ཆུང་བ་དང་གོ་
སྐབས་ཆེ་བ་ཞིག་དང༌། ཧང་སངས་དགོས་པའི་ཧུར་པོ། གནས་སྐབས་ཀྱི་རྒྱལ་
ཁ་གཡུགས་ནས་ཉེན་ཁ་མེད་པའི་སྟོབས་ཤུགས་ཀྱི་གཟུགས་བརྙན་བསྐྲུན་ཡོད་
པ་རེད། དངོས་གནས་རེད། མཚམས་རེར་རྒྱ་ནག་ལ་གདུག་རྩུབ་ཅན་དང་ཐུབ་
ཚོད་གཏོང་བའི་ཕྱི་འབྲེལ་གྱི་འཇོན་ཐང་ཡོད་པ་རེད། ཐེ་ཝན་གྱི་གནད་དོན་སོགས་
ཀྱི་སྐབས་སུ་བློ་གྲོས་ལྡན་པའི་འབྲེལ་ལམ་མཐོང་དཀོན་པོ་ཡིན། ཉེ་ཆར་རྒྱ་ནག་
གིས་ལྷོ་རྒྱ་ནག་རྒྱ་མཚོའི་ཐོག་ཏུ་འཛིན་པའི་སྲིད་བྱུས་མཁྲེགས་པོ་དེས་ཁོང་ཚོའི་
ཕྱི་འབྲེལ་གྱི་རྣམ་འགྱུར་མཛེས་པོ་ལ་གནོད་གཞིར་གྱུར་ཡོད། འོན་ཀྱང་། རྒྱ་ནག་
ལ་འཇོན་ཐང་མེད་པའི་ཚོད་དཔག་བྱེད་པ་ནོར་འཁྲུལ་རེད། གལ་སྲིད་དགོས་མཁོ་
བྱུང་ན་རྒྱ་ནག་གིས་ཕྱི་འབྲེལ་ཤུགས་རྐྱེན་བེད་སྤྱད་ནས་གནད་དོན་ཐོག་འབུད་
རྒྱག་དང་གནས་བབས་ལ་རྒྱབ་སྐྱོར་འཚོལ་ཐུབ་ཀྱི་ཡོད།
མི་མང་པོ་ཞིག་གིས་གང་ལྟར་ཨ་རིར་ཡིད་དབང་འཕྲོག་པའི་སྤྱི་ཚོགས་
དང་རིག་གཞུང༌། སྒྲིག་འཛུགས་ཁག བསམ་བློ་བཅས་ཀྱིས་བསྐྲུན་པའི་“ཞི་བའི་
སྟོབས་ཤུགས་” ནི་རྒྱ་ནག་ལས་ལྷག་པ་ཡོད་པར་འདོད། རྒྱ་ནག་ཕྱུག་ཏུ་འགྲོ་
སྲིད་ཀྱི་རེད། འོན་ཀྱང༌། ཡིད་སྨོན་སྐྱེ་འོས་པའི་རྒྱལ་ཁབ་ཅིག་ཏུ་འགྱུར་ཁག་པོ་
རེད་ཟེར། འདི་བདེན་པ་ཡིན་ཐག་ཆོད་རེད། ཕྱི་ལོགས་སུ་རྒྱ་ནག་ལ་ལད་ཟློས་
བྱེད་འདོད་མཁན་ཉུང་ཉུང་དང་ཨ་རིར་ལད་ཟློས་བྱེད་འདོད་མཁན་མང་པོ་ཡོད་པ་
ཤེས་ཐུབ། འོན་ཀྱང༌། དེ་ལྟར་ཡིད་ཚིམས་ནས་བསྡད་ན་ནོར་འཁྲུལ་རེད། རྒྱ་ནག་
འཕེལ་རྒྱས་སོང་བ་དང་མཉམ་དུ་ཁོ་ཚོ་ཡིད་དབང་འཕྲོག་པ་ཞིག་ཏུ་འགྱུར་བཞིན་
ཡོད། རྒྱ་ནག་གི་ཐོན་རྫས་རྣམས་བློ་ལ་ཇེ་འབབ་ཏུ་འགྲོ་བ་དང༌། ཁོ་ཚོའི་གློག་
བརྙན་རྣམས་སྤྲོ་སྣང་ཅན་དུ་འགྲོ་བ། ཁོ་ཚོའི་གཙུག་ལག་སློབ་གྲྭ་ཁག་ཀྱང་ཡིད་
དབང་འཕྲོག་པོར་འགྱུར་བཞིན་པ་རེད།
འཇོ་ཧྥེ་ནེས་ “ཞི་འཇམ་གྱི་སྟོབས་ཤུགས་ནི་མ་འོངས་པའི་ཨ་རིའི་སྟོབས་
ཤུགས་ཀྱི་གསང་བ་ཡིན་པས་” ཁྱབ་སྤེལ་བྱས་པ་དང་བསྡུར་ན་ཨ་རིའི་ཆབ་སྲིད་
དང་ཚོང་དོན་གྱི་སྒྲིག་འཛུགས་རྣམས་གཅིག་བྱས་ན་འོད་མདངས་ཇེ་ཞན་དུ་འགྲོ་
བཞིན་ཡོད། ལོ་རྒྱུས་ཀྱི་རྟགས་མཚན་རྣམས་ཀྱང་བློ་སྤོབས་སྐྱེ་འོས་པ་ཞིག་མིན།
དབྱིན་ཇིར་མཚོན་ན་ཁོང་ཚོའི་དཔལ་འབྱོར་ཉམས་རྒུད་ལ་འགྲོ་བའི་སྐབས་སུ་ཁོ་
ཚོའི་“ཆེ་མཐོང་” ལ་ཡིད་ཆེས་ཆེན་པོ་བྱས་པ་རེད། དེ་ནི་ང་ཚོས་དེང་སྐབས་
ཞི་འཇམ་གྱི་སྟོབས་ཤུགས་སུ་འབོད་པ་དེ་ཡིན། ཐབས་ཇུས་ཀྱི་དབང་ཤུགས་
ཤོར་བའི་ས་བོན་དུ་གྱུར་པ་རེད། དངོས་ཡོད་འབྱོར་པ་དང་སྟོབས་ཤུགས་ཀྱི་
སྙིང་པོ་ཤོར་ཚར་རྗེས་བྱ་ཐབས་གཞན་ལྷག་བསྡད་མེད་པ་དངོས་སུ་ཉམས་མྱོང་
བྱུང་ཡོད།
དེ་ལས་གཞན་ད་དུང་ཞི་བའི་སྟོབས་ཤུགས་ཀྱིས་དོན་དངོས་ཐོག་ཨ་རི་
ལ་རོགས་པ་བྱེད་ཀྱི་ཡོད་མེད་དེ་བརྗོད་ཁག་པོ་རེད། གལ་སྲིད་འགྲན་རྩོད་བྱེད་
ཤུགས་ཆེ་རུ་སོང་ནས་ཨེ་ཤེ་ཡའི་རྒྱལ་ཁབ་ཆུང་ཆུང་རྣམས་ལ་གདམ་ཀ་དཀའ་
ངལ་ཅན་ཞིག་སླེབས་ན། ཞི་འཇམ་སྟོབས་ཤུགས་ཀྱིས་རྒྱ་ནག་གི་ཁ་གཏད་དུ་
ལངས་པར་ཕན་ཐོགས་ག་ཚོད་ཅིག་ཡོང་གི་རེད་དམ། ཝེ་ཐི་ནམ། ཧིན་དྷུ་ཉེ་ཤི་
ཡ༑ ཨོ་སི་ཊོ་ལི་ཡ་བཅས་ཀྱི་མི་མང་རྣམས་རྒྱ་ནག་ལས་ཨ་རི་ལ་སྨོན་པ་དང་ཡིད་
ཆེས་ཡོད་ངེས་ཡིན། སོ་སོའི་རྒྱལ་ཁབ་ཀྱི་ཁེ་ཕན་ལ་ཐད་ཀར་འབྲེལ་བ་ཡོད་པ་དེ་
ལས་བརྒལ་ཏེ་ཁོ་ཚོས་ཨ་རིར་རྒྱབ་སྐྱོར་གྱིས་རྒྱ་ནག་གི་ཁ་གཏད་གཅོག་གི་རེད་
དམ། ཨ་རིའི་ཞི་བའི་སྟོབས་ཤུགས་ཀྱི་དབང་གིས་རྒྱ་ནག་གི་ཁྱིམ་མཚེས་རྒྱལ་
ཁབ་ཁག་ནས་ཨ་རི་དེ་བཞིན་ཨེ་ཤེ་ཡའི་འགོ་གཙོར་གནས་པར་འདོད་མོས་ཆེན་
པོ་བྱེད་ཀྱི་ཡོད། འོན་ཀྱང༌། ཁོ་ཚོས་སོ་སོའི་ཁེ་ཕན་བློས་བཏང་སྟེ་ཨ་རིའི་རྒྱབ་
རྩར་ལངས་ནས་རྒྱ་ནག་གི་ཁ་གཏད་བྱེད་ཀྱི་མ་རེད། ང་ཚོས་ལེའུ་ལྔ་པའི་ནང་ཞིབ་
འཇུག་བྱེད་རྒྱུ་ཡིན་པ་ལྟར། ཁོ་ཚོའི་འཆར་གཞི་ལྟར་རྒྱ་ནག་གི་དཔལ་འབྱོར་རྐྱང་
པ་དང་ཐབས་ཇུས་ཀྱི་སྟོབས་ཤུགས་དེ་ཨ་རིའི་ཞི་བའི་སྟོབས་ཤུགས་ལས་བརྒལ་
གྱི་མ་རེད་ཟེར་བ་ནི་བསམ་ཞིབ་མ་བྱས་པ་ཞིག་རེད།
ཨེ་ཤེ་ཡའི་རྒྱལ་ཁབ་རྣམས་ཀྱི་ཐོག་ལ་ཡོད་པའི་ཤུགས་རྐྱེན་གྱི་ལྗིད་ཁོག་
དེ་ང་ཚོས་ཨ་རིར་ཕྱོགས་སུ་ཡོད་པའི་ངོས་འཛིན་བྱས་པ་དེ་བདེན་པ་ག་ཚོད་ཅིག་
ཡོད་དམ། དེ་མཚུངས་དམག་དཔུང་གི་སྟོབས་ཤུགས་ཀྱང་དེ་བཞིན་ཡིན་སྲིད།
ང་ཚོས་ཚོད་དཔག་བྱེད་རྒྱུ་ལས་སླ་བོ་རེད། གཡུལ་ས་ལ་ག་རེ་འབྱུང་མིན་ལ་
མ་བལྟས་པར། མཐར་ཐུག་གི་ཐག་གཅོད་བྱེད་པར་རྒྱ་ནག་དང་བསྡུར་ན་ཨ་རིའི་
དམག་དཔུང་སྟོབས་ཤུགས་དེ་འགྲན་ཟླ་བྲལ་བ་ཞིག་ཏུ་གནས་རྒྱུར་ཚོད་དཔག་
བྱེད་རྒྱུ་ལས་སླ་བོ་ཡིན། དངོས་ཡོད་གནས་སྟངས་ལ་ཡང་ཨ་རིའི་རྒྱལ་སྲུང་སྔོན་
རྩིས་རྒྱ་ནག་ལས་མང་བ་ཡོད་པ་དང༌། ཁོ་ཚོའི་འགྲན་ཟླ་བྲལ་བའི་དམག་དཔུང་
ལ་སྤུས་ཚད་དང་ནུས་ཚད་ལྡན་པས་རྒྱ་ནག་ཕྱོགས་ནས་འཛམ་གླིང་ཁྱོན་ཡོངས་
ལ་ཁྱབ་པར་བྱེད་ཐུབ་པའི་ཨ་རིའི་ཐུན་མོང་མ་ཡིན་པའི་དམག་དཔུང་དང་གཅིག་
མཚུངས་འགྱུར་རྒྱུ་དེ་ལས་སླ་བོ་ཞིག་མིན། ཁྱད་པར་འདི་དག་ཚང་མ་ད་དུང་
རྒྱུན་རིང་པོར་མུ་མཐུད་དུ་གནས་རྒྱུ་དེ་བདེན་པ་ཡིན། འདས་པའི་ལོ་ཤས་རིང་
རྒྱ་ནག་གི་རྒྱལ་སྲུང་སྔོན་རྩིས་མང་དུ་གཏོང་བའི་མྱུར་ཚད་ཧ་ཅང་མགྱོགས་པས་
ཨ་རི་ནས་ཨང་གཉིས་པར་གྱུར་ཡོད་མོད། དེ་ནི་ད་དུང་དེ་ཙམ་ཆེན་པོ་མིན། དེ་
བཞིན་རྒྱ་ནག་གི་གནམ་དམག་དང་མཚོ་དམག་གི་གཞི་རྒྱ་མགྱོགས་མྱུར་ངང་ཆེ་
རུ་འགྲོ་བཞིན་ཡོད་ཀྱང་ཨ་རི་དང་བསྡུར་ན་ད་དུང་གཞི་རྒྱ་དང་ནུས་ཚད་ཆུང་བ་
ཡིན། ཁོ་ཚོས་འགྲོ་སོང་ག་ཚོད་གཏོང་གི་ཡོད་མེད་དང༌། ཁོ་ཚོར་ད་ལྟ་ག་རེ་ཡོད་
མེད། ཁོ་ཚོར་མ་འོངས་པའི་ལོ་བཅུ་དང་ཉི་ཤུའི་ནང་ག་ཚོད་ཡོད་མེད་སོགས་གང་
དུ་བལྟས་ཀྱང་ཨ་རིའི་དམག་དོན་སྟོབས་ཤུགས་མུ་མཐུད་ནས་རྒྱ་ནག་གི་སྔོན་དུ་
འགྲོ་རྒྱུ་རེད།
འོན་ཀྱང༌། ང་ཚོས་འགྲོ་སོང་ག་ཚོད་གཏོང་མིན་དང་ག་ཚོད་ཡོད་མེད་ལ་
མ་བལྟས་པར། ཁོ་ཚོས་གནད་འགག་སྐབས་སུ་ག་རེ་བྱེད་ཐུབ་མིན་ལ་བལྟ་དུས།
ལྗིད་སྙོམས་དེ་གནས་སྟངས་གཞན་ཞིག་ཡིན། ང་ཚོས་ལེའུ་བཞི་པའི་ནང་མཐོང་
བ་ལྟར། ཨ་རི་དང་རྒྱ་ནག་དབར་གྱི་དམག་འཁྲུག་གི་འགྲན་སྡུར་ཆ་མི་སྙོམས་
པ་ཞིག་ཡིན་པ་དང༌། ཆ་སྙོམས་མིན་པ་དེ་ཡང་རྒྱ་ནག་ལ་ཕན་པའི་མཐུན་རྐྱེན་
ཆགས་ཡོད། ང་ཚོས་ཚོད་དཔག་ལས་ལྡོག་སྟེ་རྒྱ་ནག་དང་བསྡུར་ན་ཨ་རིའི་མཐུན་
རྐྱེན་ཁག་ཇེ་ཆུང་དང་བརྟན་པོ་མེད་པ་ཞིག་ཏུ་འགྱུར་བཞིན་པར་མ་ཟད། ཨ་རིའི་
སྟོབས་ཤུགས་ཉམས་རྒུད་དུ་གཏོང་བར་རྒྱ་ནག་གོམ་པ་ཁ་ཤས་སྔོན་དུ་ཕྱིན་ཟིན་
པ་དེས་ཨེ་ཤེ་ཡའི་མངའ་ཁུལ་དུ་ཨ་རིའི་འགོ་གཙོའི་གནས་བབས་ཀྱི་རྩིག་རྨང་ལ་
ཉེན་ཁ་སླེབས་ཡོད། དེས་ཨ་རི་ནུས་སྟོབས་མི་ལྡན་པ་ཞིག་བཟོས་མེད། དེ་འདྲ་
བཟོ་བར་རྒྱུན་རིང་པོ་ཞིག་འགོར་གྱི་རེད། འོན་ཀྱང༌། དེས་འགྲོ་སོང་སྤར་བ་དང་
གདོང་ཐུག་གི་ཉེན་ཁ་སྤྲོད་ཀྱི་ཡོད། རྒྱ་ནག་ལ་འཕེལ་རྒྱས་མུ་མཐུད་དུ་བྱུང་བའི་
འཕེལ་རིམ་འདིས་ཨ་རིའི་རྒྱལ་སྲུང་སྔོན་རྩིས་ལ་གནོན་ཤུགས་ཆེན་པོ་ཞིག་སྤྲོད་
ཀྱི་ཡོད།
རྒྱ་ནག་གིས་འགྲན་རྩོད་བྱེད་རྒྱུ་འདེམ་མམ།
རྒྱ་ནག་གི་དཔལ་འབྱོར་འཕེལ་རྒྱས་སུ་འགྲོ་བཞིན་པ་དེ་ཐབས་ཇུས་དང་ཆབ་སྲིད་
ཀྱི་སྟོབས་ཤུགས་སུ་སྒྱུར་བཞིན་ཡོད། ཁོ་ཚོའི་སྟོབས་ཤུགས་ཀྱིས་ག་རེ་གནང་
གི་རེད་དམ། སྤྱི་མཚུངས་ཀྱི་ལྟ་ཚུལ་ལ་དེའི་བསྒྲུབ་བྱ་ཤིན་ཏུ་ཆུང་། ཁ་ཤས་ཀྱིས་
རྒྱ་ནག་་་དུས་ཚོད་རྩེ་གྲས་་ད་དུང་འགོ་གཙོ་བྱེད་པར་གྲ་སྒྲིག་ཨང་གསར་མེད་
ཟེར། སྟོབས་ཤུགས་ཆེན་པོའི་མཉམ་དུ་ཐོབ་ཐང་དང་འགན་ཁུར་ཆེན་པོ་ཞིག་ཡོད་
ཀྱང་རྒྱ་ནག་ཕྱོགས་ནས་ངོས་འཛིན་བྱེད་རྒྱུར་མ་འདོད་པའི་རྣམ་འགྱུར་དང་བཅས་
དེ་དག་ཚང་མ་དགའ་བཞིན་ཨ་རིའི་ལག་ཏུ་བཞག་ཡོད། གནས་ཚུལ་དེའི་ཕྱེད་ཀ་
བདེན་པ་རེད། རྒྱ་ནག་གིས་ཤར་ཨེ་ཤེ་ཡ་དང་ནུབ་ཞི་བདེ་རྒྱ་མཚོའི་མངའ་ཁུལ་
ལས་བརྒལ་བའི་མངའ་ཁོངས་ཡོངས་ཀྱི་འགོ་གཙོ་བྱེད་པར་ཨུ་ཚུགས་ཀྱི་འདུན་པ་
ཤུགས་ཆེན་པོ་སྟོན་གྱི་མེད། ཝ་ཞིན་ཊོན་ནས་གསལ་བཤད་བྱེད་བཞིན་པ་ལྟར་རྒྱ་
ནག་ལ་འགོ་གཙོའི་རྡོག་ཁྲེས་ཕྲག་ཏུ་ལེན་འདོད་མེད་པ་དེས་རྒྱ་ནག་ལ་རང་ཉིད་
ཀྱི་དགོས་མཁོ་སྐོང་ཆེད་སྟོབས་ཤུགས་བེད་སྤྱོད་གཏོང་འདོད་མེད་པར་ང་ཚོས་
ནོར་འཁྲུལ་ཤོར་མི་ཉན། པེ་ཅིང་གི་ལྟ་ཚུལ་ནི། ཝ་ཞིན་ཊོན་ནས་འགྲེལ་བཤད་
གནང་བའི་འགོ་གཙོའི་ཐོབ་ཐང་དང་འོས་འགན་ནི་ཨ་རིའི་མངོན་འདོད་མཚོན་
གྱི་ཡོད་པས་རྒྱ་ནག་གི་མངོན་འདོད་མཚོན་པའི་ངེས་པ་མེད་པ་དེ་ཡིན། རྒྱ་ནག་
གིས་ཨ་རིའི་མངོན་འདོད་དང་མཐུན་པའི་རྒྱལ་སྤྱིའི་སྒྲིག་གཞི་ལ་སྲུང་སྐྱོབ་ཀྱི་འོས་
འགན་ཕྲག་ཏུ་ལེན་གྱི་མེད། འོན་ཀྱང༌། ཁོ་ཚོས་དགོས་མཁོའི་སྐབས་སུ་སྤྲོ་བོའི་
ངང་ནས་སོ་སོའི་སྟོབས་ཤུགས་བེད་སྤྱོད་གཏོང་གི་རེད། དོན་དངོས་ཐོག་རྒྱ་ནག
དེ་“དུས་ཚོད་རྩེ་གྲས་” སུ་སླེབས་ཡོད་པ་རེད། འོན་ཀྱང༌། ཁོ་ཚོས་སོ་སོ་རང་ཉིད་
ཀྱི་གླུ་གཞས་གཏོང་གི་རེད།
ཁག་ཅིག་གིས་རྒྱུ་མཚན་ཆེན་པོ་ཡོད་པའི་བསམ་ཚུལ་འདི་ལྟར་འདོན་གྱི་
ཡོད། འགྲན་རྩོད་གང་རུང་ནི་ཁོ་ཚོའི་དཔལ་འབྱོར་ཁེ་ཕན་ལས་ལྡོག་ཕྱོགས་ཡིན་
པས་རྒྱ་ནག་གིས་མུ་མཐུད་ཨེ་ཤེ་ཡའི་གནས་བབས་རང་འཇགས་ཁས་ལེན་བྱེད་
པ་དང༌། གོ་ལ་གཅིག་གྱུར་གྱི་འཛམ་གླིང་འདིའི་ནང་དཔལ་འབྱོར་ནི་གཅིག་ལ་
གཅིག་བརྟེན་ཡིན་པས་ན་རྒྱ་ནག་ཕྱོགས་ནས་འགྲན་རྩོད་ཐབས་ཇུས་ཀྱི་མཇུག་
འབྲས་ངན་པ་དེ་ལེན་མི་སྲིད། དེའི་ཐོག་ལ་རྒྱ་ནག་གི་འགོ་ཁྲིད་ཚོས་རྒྱ་ནག་མི་
མང་སྐྱིད་པོ་ཡོང་ཐབས་དང་རྒྱ་ནག་དམར་ཕྱོགས་ཚོགས་པས་དབང་ཆ་འཛིན་
ཆེད་དཔལ་འབྱོར་མུ་མཐུད་དུ་འཕེལ་རྒྱས་ཡོང་ཐུབ་པ་བྱེད་དགོས། དེ་ལྟར་ཡོང་
བ་ལ་བརྟན་བརླིང་ཡིན་པའི་རྒྱལ་སྤྱིའི་ཁོར་ཡུག་དང་ཨ་རིར་འབྲེལ་ལམ་བཟང་པོ་
ཞིག་དགོས་ཀྱི་ཡོད། དེའི་ཕྱིར་རྒྱ་ནག་གིས་མུ་མཐུད་ཨེ་ཤེ་ཡའི་ཁུལ་གྱི་ཨ་རིའི་
འགོ་གཙོའི་གནས་བབས་ངོས་ལེན་བྱས་ཏེ་རྒྱལ་སྤྱིའི་ཁོར་ཡུག་བརྟན་བརླིང་ཡོང་
བ་དང་ཨ་རིར་འབྲེལ་ལམ་ཡག་པོ་འཛིན་རྒྱུ་ཡིན་པར་འདོད།
བསམ་ཚུལ་འདི་ལ་ལྗིད་ཁོག་གང་འཚམ་ཡོད། རྒྱ་ནག་གིས་དཔལ་འབྱོར་
འཕེལ་རྒྱས་དེ་གལ་འགངས་ཆེ་ཤོས་སུ་བརྩི་བར་ང་ཚོས་ཚོད་དཔག་བྱེད་ཐུབ།
དེ་ཡོང་བར་རྒྱལ་སྤྱིའི་བརྟན་བརླིང་དགོས་ཀྱི་ཡོད། འདིས་རྒྱ་ནག་གིས་སོ་སོའི་
སྟོབས་ཤུགས་བེད་སྤྱོད་གཏོང་སྟངས་དང་ཨ་རིར་འབྲེལ་ལམ་བྱེད་ཕྱོགས་ལ་
ཤུགས་རྐྱེན་ཆེན་པོ་ཞིག་ཐེབས་ཀྱི་ཡོད་པར་འདོད། འོན་ཀྱང་། ལྟ་ཚུལ་འདིའི་ནང་
གི་ནོར་འཁྲུལ་ནི་དཔལ་འབྱོར་འཕེལ་རྒྱས་དེ་རྒྱ་ནག་གིས་བསམ་པའི་འཛམ་གླིང་
སྟེང་གི་གོ་བབ་ལ་ཤུགས་རྐྱེན་ཐེབས་པའི་གནད་འགག་ཁོ་ནར་འདོད་པ་དེ་རེད།
རྒྱ་ནག་གི་དགོས་འདུན་ནི་དེ་བས་ཀྱང་རྙོག་འཛིང་ཅན་ཞིག་ཡིན། དཔལ་འབྱོར་
འཕེལ་རྒྱས་ནི་རྒྱ་ནག་གི་དམིགས་ཡུལ་ཁག་ནས་གཅིག་ཏན་ཏན་རེད། ཡིན་ན་
ཡང་དམིགས་ཡུལ་གཅིག་པོ་དེ་མིན། རྒྱ་ནག་གི་འགོ་ཁྲིད་ཚོས་སོ་སོའི་རྒྱལ་
ཁབ་དེ་འབྱོར་ཕྱུག་ལྡན་པ་ཙམ་དུ་མ་ཟད། སྟོབས་ཤུགས་ཡོད་པ་དང་བརྩི་བཀུར་
བྱེད་ས་ཞིག་ཏུ་འགྱུར་འདོད་པ་དང༌། ཁོ་ཚོ་རྒྱལ་ཁབ་མང་པོའི་ཁྲོད་ཀྱི་འགོ་གཙོ་
ཞིག་བྱེད་འདོད་ཡོད། འདི་གནས་ཚུལ་གསར་པ་མ་རེད། དུས་རབས་བཅུ་དགུ་
པའི་དཀྱིལ་ཙམ་ནས་རྒྱ་ནག་གི་དེང་རབས་ཅན་གྱི་མི་རབས་གསར་པ་ཚོས་ནུབ་
ཕྱོགས་པའི་སྟོབས་ཤུགས་ཕྱིར་འབུད་གཏོང་བའི་རྨི་ལམ་བཏང་ཡོད། ཁོ་ཚོས་
དམིགས་ཡུལ་དག་ཁ་གཡང་གཅིག་གི་ནང་བསྡོམས་བརྒྱབ་ཡོད་པ་དེ་ནི། རྒྱ་ནག་
“འབྱོར་ལྡན་དང་སྟོབས་ཤུགས་ཅན” དུ་བཏང་ནས་སྔ་མོའི་ཨེ་ཤེ་ཡའི་མངའ་ཁུལ་
གྱི་འགོ་ཁྲིད་གནས་བབས་བསྐྱར་གསོ་བྱེད་རྒྱུ་དེ་རེད། ཁོང་ཚོའི་བརྒྱུད་འཛིན་
པར་གྱུར་པའི་ད་ལྟའི་པེ་ཅིང་གི་འགོ་ཁྲིད་ཚོར་མངོན་འདོད་དེར་མཚུངས་མེད་ན་
དངོས་གནས་ཧང་སངས་དགོས་པ་ཞིག་རེད།
རྒྱ་ནག་མི་མང་ལ་དེ་ལྟ་བུའི་མངོན་འདོད་མེད་ཟེར་ན་དེ་ལས་ཀྱང་ཧང་
ས དགོས་པ་ཞིག་རེད། རྒྱ་ནག་མི་མང་ལ་རྒྱལ་ཁབ་གཞན་པའི་མི་སེར་སྤྱི་
མཚུངས་ལྟར་རྒྱལ་གཅེས་སེམས་ཤུགས་ལ་ཞན་པོ་མེད་པ་ཧ་ཅང་གསལ། རྒྱ་
ནག་འབྱོར་ལྡན་དང་སྟོབས་ཆེན་དུ་འགྱུར་བཞིན་པ་དང་ཆབས་ཅིག་ཕལ་ཆེར་ཁོ་
ཚོའི་སེམས་ནང་སོ་སོའི་རྒྱལ་ཁབ་ཀྱིས་བྱེད་སྒོ་མང་ཙམ་སྤེལ་རྒྱུ་དང༌། རྒྱལ་ཁབ་
གཞན་གྱི་ནང་ཤུགས་རྐྱེན་བེད་སྤྱོད་མང་དུ་བཏང་ནས་བརྩི་བཀུར་ཐོབ་འདོད་ཀྱི་
འདུན་པ་ཆེན་པོ་ཡོད། དེ་བས་ཁོ་ཚོ་ཡང་སྟོབས་ཤུགས་རྒྱས་བཞིན་པའི་རྒྱལ་ཁབ་
གཞན་གྱི་མི་མང་དང་ཁྱད་པར་མེད། དབྱིན་ཇི་དང༌། ཨ་རི། འཇར་མན། ཉི་ཧོང༌།
ཨུ་རུ་སུ་བཅས་ཀྱི་མི་མང་ཚང་མས་སོ་སོའི་རྒྱལ་ཁབ་ཀྱི་དཔལ་འབྱོར་འཕེལ་
རྒྱས་དེ་རྒྱལ་སྤྱིའི་འགོ་གཙོ་ལ་བསྒྱུར་བའི་འདོད་པ་ཡོད། ང་ཚོས་རྒྱ་ནག་གི་མི་
མང་དེ་མ་འདྲ་བ་ཞིག་ཡིན་པའི་ཚོད་དཔག་བྱེད་དོན་གང་ཡིན་ནམ། དོན་དངོས་
ཐོག་ཁོ་ཚོའི་མངོན་འདོད་ཁག་ནི་འབད་འབུངས་དང་གཟབ་གཟབ་ངང་འཚར་
ལོངས་བྱུང་བའི་ལོ་རྒྱུས་ཀྱི་འདུ་ཤེས་དེས་ཆེས་ཆེར་སྤེལ་ཡོད། མ་འོངས་པར་
རྒྱལ་ཁབ་མང་པོའི་ཁྲོད་ཀྱི་རྒྱ་ནག་གི་གནས་བབས་ལ་བསམ་བློ་བཏང་ནས། ཁོ་
ཚོར་རྒྱལ་ཁབ་ཀྱི་ཡིད་སྐྱོ་བའི་ལོ་རྒྱུས་ཏེ་ཉི་ཧོང་དང་ནུབ་ཕྱོགས་པ་ཚོས་མཐོང་
ཆུང་ཁྱད་གསོད་བྱས་པ་དང༌།
ཡང་ད་ལྟའི་དཔེ་ཟླ་བྲལ་བའི་གྲུབ་འབྲས། འོད་སྟོང་འཕྲོ་བའི་རེ་འདུན་
སོགས་ལ་ཚོར་ཤུགས་དྲག་པོ་སྐྱེ་ངེས། ཡོངས་ཁྱབ་ལྟར་རྒྱལ་ཁབ་གཞན་གྱི་རྒྱལ་
གཅེས་རིང་ལུགས་ཇི་བཞིན་རྒྱ་ནག་གི་རྒྱལ་གཅེས་རིང་ལུགས་དེ་ཡང་མི་རིགས་
རིང་ལུགས་དང་དཔའ་རྒོད་རིང་ལུགས་ཀྱིས་བསྒྲིབས་ཡོད་པར་ཡ་མཚར་དགོས་
དོན་མེད།
དེའི་དོན་ནི་རྒྱ་ནག་གི་འགོ་ཁྲིད་ཚོས་རང་གི་རྒྱལ་ཁབ་ལ་ཨ་རིས་འབྲེལ་
བ་བྱེད་པ་དང་ཨེ་ཤེ་ཡའི་ནང་གི་ཁོ་ཚོའི་བྱེད་སྒོའི་སྐོར་ཐག་གཅོད་བྱེད་སྐབས་སུ་
རྒྱལ་ཁབ་ཀྱི་དཔལ་འབྱོར་ལ་ཕན་ཐོགས་ཆེ་ཤོས་གང་ཡིན་ཁོ་ན་གཙོར་བཟུང་བྱེད་
ཀྱི་མེད། ཁོ་ཚོའི་རྒྱལ་ཁབ་ཀྱི་དམིགས་ཡུལ་དང་། ཁོ་ཚོ་མི་མང་གི་མངོན་འདོད་
ཆེད་དུ་རྒྱ་ནག་གི་ནུས་སྟོབས་དང་ཤུགས་རྐྱེན། གནས་བབས་བཅས་བསྐྲུན་པར་
དགོས་མཁོ་གང་ཞིག་ཡོད་མེད་ཐོག་འབད་བརྩོན་བྱེད་ཀྱི་རེད། འདི་དག་གིས་ཁོ་
ཚོ་ཡང་ཨ་རི་ཚུད་པའི་སྟོབས་ལྡན་རྒྱལ་ཁབ་ཁག་གི་འགོ་ཁྲིད་དང་ཁྱད་པར་མེད་
པ་སྟོན་གྱི་ཡོད་པ་མ་ཟད། དེ་དག་དང་འདྲ་བར་རྒྱ་ནག་གི་འགོ་ཁྲིད་ཚོས་ཀྱང་ཐག་
གཅོད་བྱེད་སྐབས་རྒྱ་ནག་གི་ནུས་སྟོབས་དང་གནས་བབས་ཀྱི་རིན་ཐང་ནི་ཁོ་ཚོའི་
དཔལ་འབྱོར་ལས་ཀྱང་གལ་ཆེ་བར་བརྩི་བ་རེད།
དྲི་བ་གཙོ་བོ་ནི་པེ་ཅིང་གིས་འཁྲུག་རྩོད་སྐབས་སུ་ཁོ་ཚོའི་དགོས་ངེས་
ཀྱི་ཁྱད་པར་ཇི་ལྟར་འབྱེད་མིན་དེ་རེད། རྒྱ་ནག་གིས་ཆབ་སྲིད་ཀྱི་གནས་བབས་
དང་ཐབས་ཇུས་ཀྱི་ལྗིད་ཁོག་ཆེད་དཔལ་འབྱོར་གྱི་མདུན་ལམ་ག་ཚོད་ཅིག་བློས་
གཏོང་གི་རེད་དམ། འདིར་དཔྱད་ཞིབ་བྱེད་ཧ་ཅང་དཀའ། ཕྱོགས་གཅིག་ནས་པེ་
ཅིང་གིས་དཔལ་འབྱོར་མུ་མཐུད་ནས་འཕེལ་རྒྱས་འགྲོ་བ་ནི་རྒྱ་ནག་སྲིད་གཞུང་
ཆ་འཇོག་ཡོང་བར་གནད་འགག་ཆེན་པོ་ཡིན་པ་དང་ཁོ་ཚོས་སྟོབས་ཤུགས་དང་
དབང་ཆ་རྒྱ་བསྐྱེད་གཏོང་དགོས་པ་ཤེས་ཀྱི་ཡོད། འོན་ཀྱང་། རྒྱ་ནག་ལམ་སྲོལ་
ལྟར་རྒྱལ་ནང་གི་སྲིད་དོན་གྱིས་པེ་ཅིང་ལམ་ཁ་གཞན་ལ་བཙན་འདེད་བྱེད་ཀྱི་ཡོད།
སྤོབས་པ་དང༌། ཡིད་ཆེས། རྒྱལ་ཞེན་ཅན་དུ་འགྱུར་བཞིན་པའི་རྒྱ་ནག་མི་མང་
གིས་སོ་སོའི་གཞུང་གིས་འཕེལ་རྒྱས་ལ་འགྲོ་བཞིན་པའི་སྟོབས་འབྱོར་བེད་སྤྱོད་
གཏོང་དགོས་པའི་འདོད་པ་ཤུགས་ཆེན་པོ་དང༌། སོ་སོའི་མངོན་འདོད་དང་མཐུན་
པའི་མངའ་ཁུལ་གྱི་སྒྲིག་གཞི་ལག་བསྟར་བྱེད་པ། རང་ཉིད་ཀྱི་ཐོབ་ཐང་བཅས་ལ་
རྣམ་པ་གང་རུང་གིས་བརྡལ་བཤིག་གཏོང་བར་དྲག་ཤུགས་ཀྱིས་གདོང་ལེན་བྱེད་
དགོས་པར་འདོད་ཀྱི་ཡོད། རྒྱ་ནག་གི་འགོ་ཁྲིད་ཚོས་དཔལ་འབྱོར་འཕེལ་རྒྱས་
ཀྱི་དགོས་མཁོར་སྣང་མེད་གཏོང་མི་ཐུབ་ལ། དེ་ལས་ཀྱང་གལ་ཆེ་བ་ཞིག་ལ་མི་
དམངས་ཀྱི་རེ་བ་སྣང་མེད་དུ་གཏོང་མི་ཐུབ། རྒྱ་ནག་གི་འགོ་ཁྲིད་རྣམས་རྒྱལ་ཁབ་
གྱི་ཆེད་དུ་དམིགས་ཡུལ་ཆེན་པོ་དང༌། མི་མང་རྣམས་ལྟར་ངང་རྒྱུན་ཐུང་ཐུང་ཡིན་
པ་ང་ཚོས་ཚོད་དཔག་བྱེད་རྒྱུ་མེད་པར་བསམ།
རྒྱ་ནག་ལ་ཅི་བྱ་གཏོལ་མེད་ཀྱི་ཆབ་སྲིད་དཀའ་ངལ་ཞིག་འཕྲད་ཀྱི་ཡོད།
ཁོ་ཚོའི་དཔལ་འབྱོར་འཕེལ་རྒྱས་འགྲོ་བར་རྒྱལ་སྤྱིའི་འབྲེལ་ལམ་བརྟན་པོ་ཞིག་
དགོས་ཀྱི་ཡོད་ལ། རྒྱ་ནག་གི་སྟོབས་ཤུགས་ཀྱི་མངོན་འདོད་འགྲུབ་ཆེད་རྒྱལ་སྤྱིའི་
སྒྲོམ་གཞིར་འགྱུར་བ་གཏོང་དགོས་ཀྱི་ཡོད། སྟོབས་ལྡན་རྒྱལ་ཁབ་ཚང་མར་སོ་
སོའི་མངའ་ཁུལ་གྱི་སྒྲོམ་གཞིར་འགྱུར་བ་གཏོང་འདོད་ན་ངོ་བོ་འདྲ་མིན་ཐོག་ནས་
ཅི་བྱ་གཏོལ་བྲལ་གྱི་དཀའ་ངལ་འབྱུང་གི་ཡོད། སྟོབས་ལྡན་རྒྱལ་ཁབ་ཚང་མས་
རྟག་པར་རང་ཉིད་ཀྱི་ཤུགས་རྐྱེན་སྤེལ་ཆེད་རྒྱལ་སྤྱིའི་སྒྲོམ་གཞིར་འགྱུར་བ་གཏོང་
བའི་ཉམས་ཚོད་ལེན་གྱི་ཡོད་པ་རེད། འོན་ཀྱང༌། ཁོ་ཚོས་རྔམས་སེམས་ཆེན་པོས་
དབང་ཆ་ཧམ་འཕྲོག་བྱས་པའི་མཇུག་འབྲས་ནི་བརྟན་བརླིང་མེད་པ་དང་འཁྲུག་
རྩོད་ཡོང་བའི་ཉེན་ཁ་ཡིན་པས་དེ་ཆུང་དུ་གཏོང་འདོད་ཡོད། དེ་བས་ཁོ་ཚོས་སོ་
སོའི་སྟོབས་ཤུགས་ཀྱི་མངོན་འདོད་དང་ཁོ་ཚོའི་དབང་ཆའི་དགོས་འདུན་བར་དུ་
ལྗིད་ཚད་འགྱོགས་དགོས་ཀྱི་ཡོད། སྟོབས་ཤུགས་གཅིག་པོ་གཉེར་ནས་སྒྲིག་
གཞིར་སྣང་མེད་གཏོང་མཁན་གྱི་འགོ་ཁྲིད་ཧིཊ་ལར་(Hitler orNapoleon) དང་
ནེ་པོ་ལོན་ལྟ་བུ་ཧ་ཅང་ཉུང༌། ལྷག་པར་དུ་དབང་ཆ་སྲུང་སྐྱོབ་ཆེད་སྟོབས་ཤུགས་
ཡོད་ཚད་བློས་གཏོང་བའི་མི་དམངས་ཀྱི་འགོ་ཁྲིད་ཧ་ཅང་དཀོན། དོན་དངོས་ཐོག་
ཉི་ཧོང་ནི་ང་ཚོར་ཡོད་པའི་དཔེ་མཚོན་གཅིག་པོ་དེ་ཡིན།
རྒྱ་ནག་གི་འགོ་ཁྲིད་ཚོས་གནད་འགག་འདི་དག་གི་ལྕི་ཡང་འཇལ་བཞིན་ཁོ་
ཚོས་ཕལ་ཆེར་ཨེ་ཤེ་ཡའི་མངའ་ཁུལ་དུ་ཆབ་སྲིད་དང་ཐབས་ཇུས་ཀྱི་བརྟན་བརླིང་
ཡོང་བ་དེ་གལ་ཆེར་འཛིན་གྱི་རེད། འོན་ཀྱང༌། ཁོ་ཚོས་སོ་སོའི་སྟོབས་ཤུགས་
རྒྱ་བསྐྱེད་ཀྱི་འདོད་པ་གཡུགས་ནས་ཨ་རིའི་འགོ་གཙོའི་གནས་བབས་དུས་ཚོད་
ངེས་མེད་ཅིག་ལ་རང་འཇགས་སུ་གནས་རྒྱུ་ཁས་ལེན་བྱེད་མི་སྲིད། གང་ཡིན་ཟེར་
ན༑ རྒྱ་ནག་རང་ཉིད་སྟོབས་ཆེན་རྒྱལ་ཁབ་ཅིག་ཡིན་པའི་ཐོབ་ཐང་གཡུགས་ནས་
ཨ་རིའི་དབང་འོག་གི་གནས་བབས་ཁས་ལེན་དགོས་ཀྱི་ཡོད་པས། ཁོ་ཚོ་འཛམ་
གླིང་གི་རྒྱལ་ཁབ་ཕྱུག་ཤོས་སུ་འགྱུར་རྒྱུ་ཡོང་མི་སྲིད་པ་རེད། དེར་མ་ཟད།
ཅིང་ཕྱོགས་ནས་དཔལ་འབྱོར་འཕེལ་རྒྱས་རྒྱུན་སྐྱོང་བའམ་དབང་ཆ་རྩོད་ལེན་བྱེད་
དགོས་མིན་གྱི་གདམ་ཀ་ཡང་སྣང་ཚུལ་ལྟར་འགྱུར་བ་མེད་པ་ཞིག་ཡིན་མི་སྲིད།
གལ་སྲིད་རྒྱ་ནག་གིས་མངའ་ཁུལ་གྱི་སྒྲོམ་གཞིའི་ཁ་གཏད་དུ་ལངས་པ་ཡིན་ན་ཨ་
རི་དང་རྒྱལ་ཁབ་གཞན་རྣམས་གྲོས་བསྡུར་བྱས་ཏེ་རྒྱ་ནག་དང་དཔལ་འབྱོར་གྱི་
འབྲེལ་བ་གཅོད་པར་ཞེད་སྣང་སྐྱེ་དགོས་ཀྱི་མེད།
ལེའུ་གཉིས་པའི་ནང་དུ་ཞིབ་བསྡུར་བྱས་པ་ལྟར། འཆར་ཅན་གྱི་སྡིགས་ར་
སྐུལ་བ་ནི་ཡར་རྒྱས་འགྲོ་བཞིན་པའི་རྒྱ་ནག་ལ་“མཐའ་ལྕགས་བསྐོར་བའི་སྲིད་
ཇུས་” ཀྱི་སྙིང་དོན་ཡིན་མོད། རྒྱ་ནག་ནི་འཛམ་གླིང་གི་དཔལ་འབྱོར་ལ་ཆེས་གལ་
ཆེན་པོར་གྱུར་ཡོད་པས་དེ་ལྟར་ཡོང་རྒྱུ་ཧ་ཅང་ཁག་པོ་རེད། རྒྱ་ནག་གིས་ཨ་རིའི
འགོ་གཙོ་མེད་པའི་ཨེ་ཤེ་ཡ་འཐོར་ཞིག་གིས་མུན་ནག་ནང་ལ་ལྷུང་བའི་འདོད་པ་
བྱེད་ཀྱི་མེད། པེ་ཅིང་གིས་ལས་སླ་བོའི་ངང་རྒྱ་ནག་གི་འགོ་ཁྲིད་ནི་ཨེ་ཤེ་ཡའི་སྒྲོམ་
གཞིའི་རྨང་གཞིར་ཕན་ཐོགས་དང་རྒྱ་ནག་རང་ཉིད་ལ་ཁེ་ཕན་ཡོད་པའི་བསམ་བློ་
འཁོར་ཐུབ།
དོན་དངོས་ཐོག་པེ་ཅིང་ཕྱོགས་ནས་མངའ་ཁུལ་གྱི་འགོ་གཙོ་བརྗེ་བོ་རྒྱག་
པ་ནི་རྒྱ་ནག་ལ་དཔལ་འབྱོར་གྱི་ཁེ་ཕན་ཆེན་པོ་ཡོད་པར་ཡིད་ཆེས་ཡོད་སྲིད། ཁོ་
ཚོའི་ལྟ་ཚུལ་ནི་རྒྱ་ནག་གིས་ཨེ་ཤེ་ཡའི་ནང་གི་ཨ་རིའི་གནས་བབས་ལ་ཁ་གཏད་
མ་བཅག་པ་དེ་སྲིད་དུ་ཝ་ཞིན་ཊོན་ནས་རྒྱ་ནག་གི་འཕེལ་རྒྱས་ལ་རོགས་སྐྱོར་བྱེད་
རྒྱུ་ཡིན་པ་དེ་རེད། རྒྱ་ནག་གིས་འཕེལ་བཞིན་པའི་སྟོབས་ཤུགས་དང་མངོན་འདོད་
ཁག་ཕྱི་རོལ་ལ་སྟོན་གྱི་མེད་པའི་རྒྱུ་མཚན་ཡང་དེ་ཡིན། དེ་ནི་ཏིང་ཞོ་ཕིང་གི་སྐད་
གྲགས་ཅན་གྱི་བཀའ་རྒྱ་སྟེ་རྒྱ་ནག་ཡར་རྒྱས་ལ་འགྲོ་བ་དང་བསྟུན་སྟོབས་ཤུགས་
སྦས་དགོས་པ་དེ་རེད། ད་ལྟ་ཁོ་ཚོའི་སྟོབས་ཤུགས་ཀུན་གྱིས་མཐོང་གསལ་
ཡིན་པས་པེ་ཅིང་གི་སེམས་ཁུར་ནི་ཨ་རིས་མ་འོངས་པར་ཨེ་ཤེ་ཡའི་འགོ་གཙོའི་
གནས་བབས་བེད་སྤྱད་དེ་ཐབས་ལམ་སྣ་ཚོགས་ཀྱིས་རྒྱ་ནག་གི་འཕེལ་རྒྱས་ལ་
ཚད་བཀག་བཟོ་རྒྱུ་དེ་རེད།
པེ་ཅིང་ཕྱོགས་ནས་རང་ཉིད་ཚད་གཞི་ངེས་ཅན་ཞིག་ལ་སླེབས་ཡོད་པ་
ཤེས་ཀྱི་ཡོད། འདས་པའི་ལོ་བཅུ་ཕྲག་ཁ་ཤས་རིང་ཨེ་ཤེ་ཡའི་མངའ་ཁུལ་གྱི་ཨ་
རིའི་འགོ་གཙོའི་གནས་བབས་དེས་རྒྱ་ནག་གི་འཕེལ་རྒྱས་ལ་ཕན་ཐོགས་བྱུང་ཡོད་
ཀྱང་མ་འོངས་པ་ལྡོག་ཕྱོགས་ཀྱི་གྲུབ་འབྲས་ཡོང་སྲིད། པེ་ཅིང་ཕྱོགས་ནས་རྒྱ་
ནག་ལ་ཁེ་ཕན་ཡོད་ན་དེའི་རིང་ཨ་རིའི་གནས་བབས་ཁས་ལེན་དང་ཁེ་ཕན་མེད་
ན་དེ་ལྟར་མིན། དེ་བས་རྒྱ་ནག་གི་དཔལ་འབྱོར་འཕེལ་རྒྱས་སུ་ཕྱིན་པ་དང་ལྷན་
དུ་སྟོབས་ཤུགས་མངོན་གསལ་དོད་པོར་སྤེལ་གྱི་མེད་པ་མ་གཏོགས་ཁོ་ཚོར་དེ་
འདྲའི་དམིགས་ཡུལ་མེད་པར་ངོས་འཛིན་བྱ་མི་རུང༌། ཁོ་ཚོར་བཟོད་བསྲན་དང་
འཆར་གཞི་ལྡན་པའི་བསླུ་བྲིད་ཡོད། གང་ལྟར་དུས་ཚོད་ནི་ཁོ་ཚོའི་ཕྱོགས་སུ་ཡོད།
ཁོ་ཚོས་ཨ་རིས་འགོ་ཁྲིད་པའི་ཨེ་ཤེ་ཡའི་སྒྲོམ་གཞིར་ཁ་གཏད་ལངས་པར་ངང་
སྒུག་ག་ཚོད་བྱས་པ་དེ་ཙམ་གྱིས་ཁོ་ཚོའི་གནས་བབས་བརྟན་པོར་གྱུར་ཡོད་པ་
དང༌། སོ་སོའི་དམིགས་ཡུལ་རྣམས་འགྲུབ་པར་སྡིངས་ཆ་ཡག་པོ་ཞིག་བསྐྲུན་ཐུབ།
ཕན་ཚུན་གཅིག་ལ་གཅིག་བརྟེན།
རྒྱ་ནག་གིས་དཔལ་འབྱོར་ཁེ་ཕན་ལ་བལྟས་ཏེ་ཨ་རིར་ཁ་གཏད་གཅོག་རྒྱུར་སྔོན་
འགོག་བྱེད་པར་འདོད་པའི་བསམ་ཚུལ་འདི་ནི་གཙོ་བོ་དཔལ་འབྱོར་གཅིག་ལ་
གཅིག་བརྟེན་གྱི་མཇུག་འབྲས་དེའི་རྒྱུ་མཚན་གྱིས་རྒྱབ་སྐྱོར་བྱེད་ཀྱི་ཡོད། (Kant)
ཁེན་ཌི་མཆོག་གིས་ལོ་ཉིས་བརྒྱའི་གོང་ཚོད་དཔག་བྱས་ཡོད་པ་སྟེ། རྒྱལ་ཁབ་
ཁག་ཕན་ཚུན་དབར་ཚོང་འབྲེལ་ཆེ་རུ་ཕྱིན་པ་དང་ཆབས་ཅིག་འཁྲུག་རྩོད་བྱས་ན་
གྱོང་གུན་ཆེན་པོ་ཡོད་པར་བརྟེན། ཕན་ཚུན་འཁྲུག་རྩོད་ཀྱི་འདོད་པ་ཇེ་ཆུང་དུ་འགྲོ་
བ་དེ་རེད། ཚོང་ལས་ཀྱིས་འགྲན་རྩོད་དང་དམག་འཁྲུག་རིམ་བཞིན་མེད་པར་བཟོ་
ཟེར། མི་ཁ་ཤས་ཀྱིས་གྲང་དམག་རྗེས་ནས་བཟུང་ཁོང་གི་སྔོན་དཔག་དེས་བདེན་
པ་ཁུངས་སྐྱེལ་བྱས་ཡོད་པར་འདོད། འདས་པའི་ལོ་ཉི་ཤུའི་རིང༌། འཛམ་གླིང་
གི་སྟོབས་ཆེན་རྒྱལ་ཁབ་ཕན་ཚུན་གྱི་འབྲེལ་བ་དེ་བརྟན་པོ་དང་ཞི་བདེ་ཡིན་པར་
མངོན་གསལ་དོད་པོར་གྱུར་པ་དེ་ཡང་བསམ་ཡུལ་ལས་འདས་པའི་གོ་ལ་གཅིག་
གྱུར་དང་དཔལ་འབྱོར་འཕེལ་རྒྱས་དང་དུས་མཉམ་དུ་བྱུང༌། འདི་ནི་དངོས་ཡོད་
ཐོག་ནས་རྒྱལ་སྤྱིའི་རྣམ་པ་གསར་པ་ཞིག་སྟེ།
གོ་ལ་གཅིག་གྱུར་འདི་ཞི་བདེའི་རྒྱུ་རྐྱེན་ཡིན་པ་དང་། གོ་ལ་གཅིག་གྱུར་
འདི་ནས་ཕྱིར་བཤོལ་བྱེད་རྒྱུ་མེད་པ་ཞིག་ཡིན་པས་ཉུང་མཐར་ཡང་སྟོབས་ཆེན་
རྒྱལ་ཁབ་རྣམས་ཀྱི་ཁྲོད་དུ་མ་འོངས་པར་ཞི་བདེ་ཡོང་བའི་གདེང་ཚོད་ཡོད། དོན་
དངོས་ཐོག་རྒྱལ་ཁབ་གང་མང་གིས་ཕན་ཚུན་ནང་དུ་ཚོང་ལས་དང་མ་རྩ་བཙུགས་
ནས། དཔལ་འབྱོར་གྱི་གྱོང་གུན་དེ་འཁྲུག་རྩོད་ཀྱི་གྱོང་གུན་ལས་ཆེ་བར་གྱུར་ན་
ཞི་བདེ་ཡུན་གནས་ཡོང་བའི་ཕྱོགས་སུ་སྐུལ་འདེད་གཏོང་བར་ཕན་ཐོགས་ཆེན་པོ་
ཡོད། ད་ལྟའི་ཨ་རི་དང་རྒྱ་ནག་གཉིས་དཔལ་འབྱོར་གཅིག་ལ་གཅིག་བརྟེན་གྱི་
གནས་སྟངས་འདི་འདྲ་དེ་སྔ་སྟོབས་ཆེན་རྒྱལ་ཁབ་དབར་དུ་བྱུང་མ་མྱོང་བ་ཞིག་
རེད། འདིས་ཕྱོགས་གཉིས་ཀྱི་མངོན་འདོད་དང་འགྲན་རྩོད་ལ་སྟངས་འཛིན་བྱེད་
ཐུབ། འོན་ཀྱང༌། དྲི་བ་ནི་སྟངས་འཛིན་དེས་ལམ་ཁ་གཞན་དུ་མི་འགྲོ་བར་ནུས་
ཤུགས་ག་ཚོད་འདོན་ཐུབ་བམ། གལ་སྲིད་གཅིག་ལ་གཅིག་བརྟེན་དེ་ཐབས་ཇུས་
དང་ཆབ་སྲིད་ཀྱི་དམིགས་ཡུལ་འགྲུབ་པར་སྟབས་བསྟུན་བེད་སྤྱོད་གཏོང་རྒྱུའི་ཆ་
རྐྱེན་དུ་འགྲོ་བ་ཡིན། ཨ་རི་དང་རྒྱ་ནག་དབར་དུ་དེ་འདྲ་ཡོང་གི་ཡོད་པ་ང་ཚོས་
མཐོང་དགོས་པ་ཞིག་ཡིན།
འོན་ཀྱང་། ད་ལྟའི་བར་ང་ཚོས་དེ་འདྲ་ཡོང་གི་ཡོད་པའི་བདེན་དཔང་མཐོང་
མི་ཐུབ། རྒྱལ་ཁབ་གཉིས་ཀྱིས་འདས་པའི་སྟོབས་ཆེན་རྒྱལ་ཁབ་རྣམས་ལྟར་སོ་
སོར་འབྲེལ་ཡོད་ཀྱི་སྟོབས་ཤུགས་ཕྱོགས་གཅིག་ནས་གཞན་ལ་སྤོ་བཞིན་ཡོད་
པའི་རྣམ་པ་མངོན་གྱི་ཡོད། ཡིད་ཆད་རིང་ལུགས་པ་འཇོན་མར་ཞེན་ནེལ་ཧོར་
སོན་(John Mearsheimer and Niall Ferguson) སོགས་ཀྱིས་ང་ཚོར་དྲན་
སྐུལ་ཞིག་གནང་ཡོད་པ་ནི། ཕྱི་ལོ་༡༩༡༤ དམག་འཁྲུག་མ་ལངས་སྔོན་དུ་ཡོ་རོབ་
ནང་གི་སྟོབས་ཆེན་རྒྱལ་ཁབ་ཁག་དབར་དུ་ཡང་དུས་རབས་གཅིག་ཙམ་རིང་ལ་
སྔོན་ཆད་བྱུང་མ་མྱོང་བའི་དཔལ་འབྱོར་ཕན་ཚུན་གཅིག་ལ་གཅིག་བརྟེན་ཤུགས
ཆེན་པོ་བྱུང་བ་དེ་རེད་ཟེར།
སློབ་ཚན་འདིས་ག་རེ་སྟོན་གྱི་ཡོད་ཟེར་ན་ཕན་ཚུན་གཅིག་ལ་གཅིག་བརྟེན་
གྱི་དབང་གིས་འགོ་ཁྲིད་རྣམས་ནས་ཆབ་སྲིད་ཀྱི་མངོན་འདོད་ལ་ཚོད་དཔག་
དམའ་བོ་དང་མི་རིགས་རིང་ལུགས་པའི་སེམས་ཚོར་སྣང་མེད་གཏོང་གི་ཡོད།
འོན་ཀྱང༌། དེས་ཁོ་ཚོར་སྙིང་སྟོབས་ཅན་དང་ཆབ་སྲིད་ཀྱི་ཉེན་ཚབས་ཆེ་བའི་གོམ་
པ་རྒྱག་དགོས་པའི་དཀའ་ངལ་སེལ་མི་ཐུབ། དཀའ་ངལ་ཆེ་བའི་གདམ་ཀ་དེ་ད་
དུང་ཐག་གཅོད་བྱེད་དགོས་ཀྱི་ཡོད། འགོ་ཁྲིད་རྣམས་ཀྱིས་སོ་སོའི་དཔལ་འབྱོར་
གྱི་ཁེ་ཕན་ཆེད་དུ་ཁོ་ཚོའི་རྒྱལ་ཁབ་ཀྱི་མངོན་འདོད་དང་རྒྱལ་སྤྱིའི་ཐོག་གི་གནས་
བབས་བཅས་ལ་གུ་ཡངས་བྱེད་དགོས་པ་ཤེས་ཀྱི་ཡོད། འོན་ཀྱང་། མི་མང་གི་
མདུན་དུ་གནས་སྟངས་དེ་ངོས་ལེན་བྱེད་རྒྱུ་ཧ་ཅང་དཀའ། ད་དུང་གནད་དོན་ཐག་
གཅོད་བྱེད་སྐབས་ཁོ་ཚོའི་དཔལ་འབྱོར་གྱི་ཁེ་ཕན་དེ་ཐབས་ཇུས་དང་ཆབ་སྲིད་
ཀྱི་ཁེ་ཕན་གྱི་སྒང་ལ་འཇོག་རྒྱུ་དེ་ལས་ཀྱང་དཀའ། དོན་དངོས་ཐོག་མི་མང་པོས་
སྟོབས་ཤུགས་དང་གོ་བབ་ཀྱི་གནད་དོན་བྱུང་སྐབས་དཔལ་འབྱོར་གལ་ཆེར་བརྩི་
བ་དེ་ནི་ངོ་ཚ་བའི་གནས་སྟངས་ཤིག་ཏུ་མཐོང་གི་ཡོད། ཨ་རིའི་སྲིད་འཛིན་གྱིས་
ཨ་རིའི་མི་མང་ལ་ཁོ་ཚོའི་དཔལ་འབྱོར་གྱི་ཁེ་ཕན་སྲུང་སྐྱོབ་ཆེད་དུ་ཐེ་ཝན་གྱི་
གནད་དོན་ལྟ་བུའི་ཐོག་ལངས་ཕྱོགས་ལ་བསྟུན་མཁས་བྱེད་རྒྱུ་ཡིན་སྐོར་ཇི་ལྟར་
གསུང་ཐུབ་བམ། རྒྱ་ནག་གི་འགོ་ཁྲིད་ཚོས་ཀྱང་རྒྱ་ནག་མི་མང་ལ་འགྲེལ་བཤད་
ཇི་ལྟར་རྒྱག་དགོས་སམ། གདམ་ཀ་བྱེད་པའི་དུས་སྐབས་དང་དམིགས་བསལ་གྱི་
རྒྱལ་སྤྱིའི་གནས་སྟངས་ཀྱི་འགག་མཚམས་སུ་དཔལ་འབྱོར་ཨང་དང་པོར་འཇོག་
རྒྱུ་ཧ་ཅང་དཀའ་ངལ་ཆེན་པོ་རེད།
དཔལ་འབྱོར་ཕན་ཚུན་གཅིག་ལ་གཅིག་བརྟེན་ཤུགས་ཆེ་རུ་སོང་བ་དང་
ལྷན་དུ་ཉེན་ཁར་ཚོད་འཛིན་བྱེད་པ་ལས་ལྡོག་སྟེ་འགྲན་རྩོད་འཕེལ་བཞིན་པ་མངོན་
གསལ་རེད། གང་ཡིན་ཟེར་ན། དེས་རྒྱལ་ཁབ་གཅིག་གིས་རྒྱལ་ཁབ་གཞན་གྱི་
གལ་ཆེའི་གནད་དོན་ཁག་གི་ཐོག་ལྟ་ཚུལ་ལ་ཤུགས་རྐྱེན་སླེབས་པའི་རྒྱུ་མཚན་
གྱིས་རེད། འདི་ལ་འདྲ་མཚུངས་ཀྱི་དཔེ་མཚོན་ཡོད་པ་ཁག་ནི།
དགོས་པ་ངེས་ཅན་དབང་གིས་ཕན་ཚུན་གཅིག་ལ་གཅིག་བརྟེན་འདིས་
ཕྱོགས་གཉིས་ཀར་ལྗིད་ཁོག་ཆེ་བའི་གནོན་ཤུགས་སྤྲོད་ཐུབ་པར་འདོད་ཀྱི་ཡོད།
དེས་རྒྱལ་ཁབ་གཉིས་ཀྱི་ཕྱོགས་གཞན་དེས་དཔལ་འབྱོར་གྱི་འབྲེལ་བ་སྲུང་སྐྱོབ་
ཆེད་བསྟུན་མཁས་བྱེད་ཀྱི་རེད་འདོད་ནས་སོ་སོས་བསྒྲུབ་མི་དགོས་པར་འདོད་
ཀྱི་ཡོད། ཝ་ཞིན་ཊོན་ནས་རྒྱ་ནག་ལ་རེ་བ་འདི་ལྟར་རྒྱག་གི་ཡོད། པེ་ཅིང་གིས་
འགྲན་རྩོད་བྱེད་པ་དཔལ་འབྱོར་གྱི་ཉེན་ཁ་ཡོད་པ་ཤེས་རྟོགས་ཀྱིས་ཨ་རིར་
ཁ་གཏད་ལས་གཡོལ་རྒྱུ་དང་། པེ་ཅིང་ཕྱོགས་ནས་ཀྱང་འདི་ལྟར་ཨ་རིས་མིག་
འབྱེད་བཙུམ་བྱེད་ངེས་བསམ་གྱི་ཡོད། འདིས་ཕྱོགས་གཉིས་ཀར་སོ་སོའི་གནས་
བབས་་ཡངས་སམ་ཆག་ཡང་གཏོང་བར་འགོག་རྐྱེན་བཟོས་ཏེ་ཉེན་ཁའི་
ཕྱོགས་སུ་འགྲོ་སྲིད།
མཐར་ཐུག་ཕན་ཚུན་གཅིག་ལ་གཅིག་བརྟེན་གྱི་སྟོབས་ཤུགས་ལ་ཡིད་ཆེས་
བརླགས་ཏེ་དངུལ་གྱི་སྟོབས་ཤུགས་ལ་ཡིད་ཆེས་ཀྱིས་སེམས་ཚོར་དང་རེ་འདོད་
གཞན་ཡར་ལང་ཡོང་གི་རེད། འདི་ནི་ཉེན་ཁ་ཆེ་བའི་གནས་སྟངས་ཤིག་རེད། རྒྱ་
ནག་གི་འགོ་ཁྲིད་ཚོས་རྟག་པར་རྒྱ་ནག་གི་བསྒྲུབ་བྱ་ཚད་མཐོ་རུ་གཏོང་བར་རྒྱུ་
མཚན་ལྡན་པའི་བློ་ཐག་གཅོད་པར་ང་ཚོས་ངོས་འཛིན་བྱེད་མི་རུང་། ཁོ་ཚོས་ཀྱང་
རྒྱལ་ཁབ་གཞན་གྱི་འགོ་ཁྲིད་ལས་གཞན་པའི་འགན་ཁུར་ཡོད་པར་བརྟེན། ང་ཚོས་
མཐོང་བ་ལྟར་གྱི་འདི་འདྲ་དང་དེ་འདྲ་བྱེད་མིན་སུས་ཤེས། གོ་བབ་དང་ཤུགས་
རྐྱེན་ཆེད་དུ་རྒྱུ་མཚན་མེད་པའི་འདོད་རྔམས་ཀྱིས་རྒྱལ་ཁབ་ཀྱི་ཁེ་ཕན་འཆར་
གཞིར་སྟབས་བསྟུན་ངང་བེད་སྤྱོད་གཏོང་སྲིད།
དཔལ་འབྱོར་ནི་གལ་ཆེན་ཡིན། འོན་ཀྱང་དངུལ་ནི་ཡོད་ཚད་མིན། རྒྱལ་
ཁབ་རྣམས་ཀྱང་མི་མང་ཇི་བཞིན་ཕྱུག་པོ་ཆགས་འདོད་ནའང༌། ཁོ་ཚོར་བདེ་
འཇགས་དང་སོ་སོའི་འདོད་པ་ཁེངས་པ་ཞིག་དགོས་ཀྱི་ཡོད། རྒྱལ་ཁབ་དང་མི་
སྒེར་ཚང་མར་བདེ་འཇགས་ཀྱི་རེ་འདོད་དང་ངོ་བོ་རྣམས་དུས་རྒྱུན་ཕྱི་དངོས་པོའི་
འདོད་པ་དང་འགྲན་སྡུར་བྱས་ནས་རྒྱལ་ཁ་ཐོབ་ཀྱི་ཡོད། ཨ་རི་དང་རྒྱ་ནག་གཉིས་
ཀྱི་ཁ་ཕྱོགས་མི་གཅིག་པའི་མདུན་ལམ་ནི་སོ་སོའི་རྒྱལ་ཁབ་ཀྱི་ངོ་བོའི་གནད་དོན་
ལ་འབྲེལ་བ་གཏིང་ཟབ་ཡོད་པ་དེ་དཀའ་ངལ་གྱི་དུས་ཚོད་སླེབས་པའི་སྐབས་སུ་
དཔལ་འབྱོར་གྱི་དགོས་མཁོ་འདོར་རྒྱུ་ལས་སླ་བོ་ཡིན། ནམ་རྒྱུན་ཚོད་དཔག་བྱེད་
པར་ངོ་མཚར་བའི་གནས་ཚུལ་ཁ་ཤས་ཐོན་གྱི་ཡོད། ཕན་ཚུན་གཅིག་ལ་གཅིག་
བརྟེན་གྱི་བགྲོ་གླེང་ནང༌། ང་ཚོ་དམག་འཁྲུག་གི་དངངས་སྐྲག་ལས་གཡོལ་འདོད་
ཆེན་པོ་ཡོད་ཀྱང་ཐབས་ཇུས་དང་ཆབ་སྲིད་ཀྱི་འགྲན་སྡུར་བྱེད་དགོས་པའི་འདུན་
པ་དེས་ང་ཚོའི་དཔལ་འབྱོར་གྱི་མངོན་འདོད་འགོག་གི་ཡོད།
ཅིའི་ཕྱིར་འགྲན་རྩོད་བྱེད་དམ།
གཏིང་ཟབ་པའི་དྲི་བ་ནི་མུ་མཐུད་དུ་གནས་ཀྱི་ཡོད་པ་སྟེ། རྒྱ་ནག་གིས་ཅིའི་ཕྱིར་
ཨེ་ཤེ་ཡའི་མངའ་ཁུལ་གྱི་ཨ་རིའི་འགོ་ཁྲིད་ལ་འགྲན་རྩོད་བྱེད་ཀྱི་རེད་དམ། ཁོ་
ཚོར་ཅི་ཞིག་དགོས་སམ། ང་ཚོས་ནམ་རྒྱུན་རྒྱལ་ཁབ་ཕན་ཚུན་བར་དུ་རྒྱུ་དངོས་
པོ་དང་ལྟ་གྲུབ་ཀྱི་ཐོག་ནས་རྩོད་རྙོག་ཡོང་བར་འདོད། གང་ཡིན་ཟེར་ན་དེ་ནི་རྒྱུ
མཚན་ལྡན་པ་ཞིག་རེད་བསམ་ཡོད། རྒྱ་ནག་དང་ཨ་རིའི་དབར་ཀུན་སློང་དེ་འདྲ་
ཡོད་མེད་རྙེད་དཀའ། དེར་བརྟེན་འབྲེལ་བར་དོ་ཕོག་འབྱུང་བའི་བསམ་བློ་ཕྱིན་ཅི
ལོག་གི་ལམ་ཁར་ཁྲིད་ཐུབ། དྲག་རྩུབ་ཅན་གྱི་རྩོད་རྙོག་མང་པོ་ཞིག་ལ་ངོས་འཛིན་
བྱེད་མི་ཐུབ་པའི་རྒྱུ་རྐྱེན་ཡོད་དོ།།
སྟོབས་ཆེན་རྒྱལ་ཁབ་ཁག་གི་དབར་རྩོད་རྙོག་ཡོང་ཁུངས་མངོན་གསལ་
ཆེ་ཤོས་ནི་མངའ་ཁོངས་ཀྱི་ཆེད་དུ་འགྲན་རྩོད་བྱེད་པ་དེ་རེད། རེ་བ་བཟང་སར་
རྒྱག་མཁན་ཚོས་བདེན་པ་འདི་ནས་སེམས་གསོ་གཏོང་གི་ཡོད་པ་རེད། ཐེ་ཝན་
གྱི་གནད་དོན་དམིགས་བསལ་ཐོག་ལ་ཨ་རི་དང་རྒྱ་ནག་དབར་ཕན་ཚུན་ཐད་ཀར་
བསྣོལ་བའི་མངའ་ཁོངས་ཀྱི་རྩོད་རྙོག་མེད་པར་མ་ཟད། རྒྱ་ནག་ལ་ད་ལྟའི་སོ་སོའི་
ས་ཁོངས་ལས་བརྒལ་ནས་ས་ཆའི་བདག་དབང་གི་རེ་འདོན་མེད་པར་མངོན། ཡིད་
ཆད་རིང་ལུགས་པ་ཚོས་ལྷོ་རྒྱ་ནག་རྒྱ་མཚོ་དང་ཤར་རྒྱ་ནག་རྒྱ་མཚོ་ཚུད་པའི་
ཁྱིམ་མཚེས་རྒྱལ་ཁབ་དབར་གྱི་མངའ་ཁོངས་ས་མཚམས་ཀྱི་རྩོད་རྙོག་རྣམས་ལ་
མཛུབ་མོ་འཛུགས་ཀྱི་ཡོད། རེ་བ་བཟང་ས་ནས་རྒྱག་མཁན་ཚོས་རྒྱ་ནག་གིས་
རྩོད་རྙོག་མང་པོ་ཞིག་འདུམ་འགྲིག་བྱེད་ཐུབ་པ་བྱུང་བ་མ་ཟད། རྒྱ་ནག་གིས་ཁྱིམ་
མཚེས་རྒྱལ་ཁབ་ཀྱི་ས་ཆ་བདག་བཟུང་བཙན་འཕྲོག་བྱེད་པ་མཐོང་དཀོན་པོ་རེད་
ཟེར་ནས་ལན་འདེབས་བྱེད། ཕྱོགས་གཅིག་ནས་བཤད་ན་རེ་བ་བཟང་ས་ནས་རྒྱག་
མཁན་ཚོར་བདེན་པ་ཡོད་སྲིད། ང་ཚོས་མ་འོངས་པར་རྒྱ་ནག་ཧམ་སེམས་ཆེ་རུ་
འགྲོ་མིན་མི་ཤེས། འོན་ཀྱང༌། རྒྱུ་རྐྱེན་གཏིང་ཟབ་ཅིག་མེད་པར་ས་ཆའི་བདག་
དབང་གི་མངོན་འདོད་དེས་ཨ་རི་དང་མཉམ་དུ་འཁྲུག་རྩོད་བྱེད་སེམས་པར་སྐུལ་
སློང་ཇི་ལྟར་སླེབས་ཀྱི་ཡོད་མེད་གསལ་པོར་མཐོང་མི་ཐུབ།
ལྟ་བའམ་རིང་ལུགས་ཀྱི་ཐོག་ནས་བཤད་ན་ཡང་དེ་མཚུངས་ཡིན། གྲང་
དམག་སྐབས་སུ་འཚར་ལོངས་བྱུང་བ་ཚོས་འཛམ་གླིང་ནང་གི་ལྟ་གྲུབ་མ་འདྲ་བ་
རྣམས་ནི་འཁྲུག་རྩོད་ཀྱི་འབྱུང་ཁུངས་ཆེ་ཤོས་དེ་ཡིན་པར་འདོད། མི་ཁ་ཤས་ཀྱིས་
དེ་ལ་བདེན་ཁ་སྟེར་གྱི་ཡོད། གང་ཡིན་ཟེར་ན་ཁོ་ཚོས་ཨ་རི་དང་རྒྱ་ནག་དབར་ལྟ་
བའི་ཁྱད་པར་དང་། ཨ་རི་དང་ཨུ་རུ་སུ་དབར་གྱི་ལྟ་བའི་ཁྱད་པར་གཉིས་བསྡུར་
ཐབས་མེད་པ་མཐོང་གི་མེད། ཁ་ཤས་ཀྱིས་དེ་ལ་སེམས་ཁྲལ་བྱེད་ཀྱི་ཡོད། གང་
ཡིན་ཟེར་ན། ཁོ་ཚོས་ལྟ་བའི་ཁྱད་པར་ཆེན་པོ་མཐོང་གི་ཡོད་པ་རེད། སུ་ཞིག་ཡང་
དག་པ་རེད་དམ། གསལ་པོ་ཞིག་ལ། གྲང་དམག་གི་འགོ་སྟོད་དུ་ཨུ་རུ་སུ་དང་ཁོ་
ཚོའི་མཐུན་གྲོགས་དམར་ཕྱོགས་རྒྱལ་ཁབ་རྣམས་ཀྱིས་ཨ་རི་ལ་ལྟ་བའི་ཐོག་ནས་
ཁ་གཏད་བཅག་པ་དེ་འདྲ་རྒྱ་ནག་གིས་འགྲན་རྩོད་སློང་གི་མེད། རྒྱ་ནག་རྒྱལ་ཁབ་
དེ་དམར་ཕྱོགས་ཚོགས་པས་དབང་སྒྱུར་བྱེད་ཀྱི་ཡོད་མོད། ཚོགས་པ་དེ་ལ་དམར་
ཕྱོགས་ཚོགས་པ་རྙིང་པ་རྣམས་ལྟར་ཁོ་ཚོའི་རིང་ལུགས་འོག་ཏུ་འཇུག་པའམ།
རྒྱལ་སྤྱི་ཅན་དུ་བསྒྱུར་བའི་མངོན་འདོད་དེ་འདྲ་མཐོང་རྒྱུ་མེད། རྒྱ་ནག་དམར་
ཕྱོགས་གཞུང་གིས་འཛམ་གླིང་གི་དཀའ་ངལ་སེལ་བར་དམར་ཕྱོགས་རིང་ལུགས་
དགོས་པ་དང་དེ་ནི་འགྲོ་བ་མིའི་མ་འོངས་པར་གལ་ཆེན་ཡིན་སྐོར་བརྗོད་ཀྱི་མེད།
ལྷག་པར་དུ་མི་རབས་སྔོན་མ་མའོ་རིང་ལུགས་པའི་བྱ་སྤྱོད་ལྟར་མིན་པར་ཁོ་ཚོས་
རྒྱལ་མཚམས་བརྒལ་ནས་དམར་ཕྱོགས་ཀྱི་ལྟ་བ་དེ་ཆབ་སྲིད་ཤུགས་རྐྱེན་གྱི་ལག་
ཆར་བེད་སྤྱོད་གཏོང་གི་མེད་ལ་བཏང་བ་ཡིན་ན་ཡང་ལས་དོན་འགྲུབ་ཀྱི་མ་རེད།
གྲང་དམག་མཇུག་མ་རྫོགས་སྔོན་ནས་དམར་ཕྱོགས་རིང་ལུགས་ཀྱིས་ནུབ་ཕྱོགས་
པའི་ཆབ་སྲིད་ལམ་ལུགས་ལ་ཁ་གཏད་ཤུགས་ཆེན་པོ་བཅག་སྟེ་མེད་པར་གྱུར་པ་
དང༌། ཕལ་ཆེར་བསྐྱར་གསོ་ཡང་བྱེད་མི་ཐུབ།
དངོས་འབྲེལ་ད་ལྟའི་རྒྱ་ནག་གཞུང་གི་ཕྱི་འབྲེལ་དེ་ནི་རྒྱལ་ཁབ་ཀྱི་ཁེ་ཕན་
གཡུགས་ནས་དམར་ཕྱོགས་རིང་ལུགས་པའི་ཁ་ལོ་བསྒྱུར་བའི་རྣམ་པ་ཞིག་ང་
ཚོས་ཡིད་ལ་འཆར་དཀའ། གང་ཡིན་ཟེར་ན། རྒྱ་ནག་དམར་ཕྱོགས་ཚོགས་པས་
དམར་ཕྱོགས་ཀྱི་རིང་ལུགས་མང་ཆེ་བ་སོ་སོ་རང་ཉིད་ཀྱིས་གཡུགས་ཚར་ཡོད།
ལྷག་བསྡད་ཡོད་པ་ནི་མར་ཁེ་སི་དང་ལེ་ཉེན་རིང་ལུགས་ཀྱི་ལམ་སྟོན་ལྟར་སྲིད་
དོན་ཚོགས་པ་གཅིག་གིས་དབང་སྒྱུར་རྩ་དོན་མཁྲེགས་བཟུང་བྱེད་རྒྱུ་དང༌། རྒྱ་
ནག་གི་ཁྱད་ཆོས་ལྡན་པའི་གཞུང་གཉེར་ཁྲོམ་རའི་མ་རྩ་རིང་ལུགས་དང་མཐུན་
པ་བྱེད་རྒྱུ་སོགས་ཡིན། རྒྱ་ནག་གིས་ལམ་ལུགས་འདི་རྒྱ་ཆེན་པོར་ཁྱབ་སྤེལ་
གཏོང་བའི་རྟགས་མཚན་ཆེན་པོ་མཐོང་རྒྱུ་མེད་པ་དང༌། ཁོ་ཚོ་ཨ་རི་ཇི་བཞིན་རིང་
ལུགས་བསྒྱུར་བའི་སེམས་ཤུགས་ཆེན་པོ་དེ་ཙམ་མེད། རྒྱལ་ཁབ་གཞན་གྱིས་པེ་
ཅིང་གི་ལུགས་སྲོལ་ངོས་ལེན་བྱས་པ་ཡིན་ན་དེས་རྒྱ་ནག་ལ་ཁེ་ཕན་ཡོད་པའི་
ཁུངས་སྐྱེལ་བྱེད་མི་ཐུབ། འདིས་ཨ་རི་དང་རྒྱ་ནག་དབར་གྱི་གལ་ཆེའི་ཁྱད་པར་
ཁག་སྟོན་གྱི་ཡོད། ཕྱོགས་གཉིས་ཀས་རང་ཉིད་ནི་དམིགས་བསལ་བ་ཡིན་པར་
འདོད་ཀྱི་ཡོད། འོན་ཀྱང༌། ཨ་རི་ནས་སོ་སོའི་སྟོབས་ཤུགས་དང་དགེ་མཚན་ནི་
གཞན་གྱི་མིག་དཔེར་འོས་པའི་དམིགས་བསལ་བ་ཞིག་ཡིན་པར་འདོད་པ་དང་
དུས་མཚུངས་སུ། རྒྱ་ནག་གིས་ཀྱང་སོ་སོའི་སྟོབས་ཤུགས་དང་དགེ་མཚན་དེ་དོ་
ཟླ་མེད་པ་དང་ཐུན་མོང་མ་ཡིན་པ་ཞིག་ཏུ་འདོད་ཀྱི་ཡོད། ཨ་རིས་རྒྱལ་ཁབ་གཞན་
རྣམས་ཨ་རི་དང་འདྲ་པོ་འགྱུར་བར་རེ་བ་བྱེད་ཀྱི་ཡོད་ཀྱང་། རྒྱ་ནག་གིས་རྒྱལ་
ཁབ་གཞན་རྣམས་ཁོ་ཚོ་དང་འདྲ་པོ་འགྱུར་བར་ཡིད་ཆེས་བྱེད་ཀྱི་མེད།
གལ་སྲིད་ཁོ་གཉིས་ཀྱིས་ས་ཆའི་བདག་དབང་དང་ལྟ་གྲུབ་གཙོར་བཟུང་
མ་བྱས་པ་ཡིན་ན་ནུས་པ་དང་ཐོན་ཁུངས་ནི་འགྲན་རྩོད་ཀྱི་གཙོ་གནད་དུ་འགྱུར་
བར་འདོད་མཁན་མང་པོ་ཡོད། གཅིག་བྱས་ན་དེ་ནི་ཨ་རྒྱ་དབར་གྱི་འགྲན་རྩོད་ཀྱི་
གཙོ་གནད་ཡིན། ཁོ་ཚོའི་རྒྱུ་མཚན་གཅིག་ནི། རྒྱ་ནག་ཡར་རྒྱས་དང་མཉམ་དུ་
རྒྱ་གར་དང་། འབུར་དུ་ཐོན་བཞིན་པའི་རྒྱལ་ཁབ་མང་པོ་ཞིག་ཡོད་པ་དེ་ཁོང་ཚོར་
ཐོན་ཁུངས་མཁོ་སྤྲོད་བྱེད་ཐུབ་པ་ལས་ཀྱང་ཐོན་ཁུངས་རྣམས་འགྲོ་རྒྱུག་ཆེས་མྱུར་
བ་དང་ཆེས་མང་བའི་མཇུག་འབྲས་སུ་ཚོང་ལས་བྱེད་པ་ལས་བརྒལ་ཏེ་ཁོ་ཚོས་
ཐབས་ཇུས་ཀྱི་རྩེད་ཐང་དུ་འཛིང་རེས་བྱེད་དགོས་པར་འགྱུར།
འོན་ཀྱང་། ད་ལྟའི་གོ་ལ་གཅིག་གྱུར་གྱི་དཔལ་འབྱོར་ཁྲོད་དུ་དེ་འདྲ་ཡོང་
གི་ཡོད་པའི་རྣམ་པ་མཐོང་མི་ཐུབ། བཟོ་ལས་གསར་བརྗེའི་འཕེལ་རིམ་ཐོག་མར།
ཅ་ལག་ཉོ་ཚོང་དང་ཐོན་རྫས་རྣམས་རྒྱལ་ས་ཁག་དང་མི་སེར་སྤེལ་བའི་གཞིས་
ཆགས་ཕན་ཚུན་དབར་ལ་སྒྲིག་གཞི་ཡོད་པའི་ཐོག་འཁོར་སྐྱོད་བྱེད་ཀྱི་ཡོད། ཚོང་
ལས་རྣམས་དར་ཆའི་རྗེས་སུ་འབྲང་བ་དང་དེ་ལས་བསྐོར་ནས་འགྲོ་བ་རེད། ཉེ་
བའི་ལོ་ངོ་བཅུ་ཕྲག་ཁ་ཤས་རིང་གྲུབ་འབྲས་ཆེན་པོ་བླངས་པ་ནི་བཀག་སྡོམ་ཅན་
གྱི་གོ་ལ་གཅིག་གྱུར་གྱི་ལྟ་ཚུལ་ཚབ་ཏུ་ཧ་ཅང་གུ་ཡངས་དང་ཚོང་ལས་ནང་དུ་དར་
ཆའི་འགྲོ་སྟངས་དེ་ཙམ་གལ་ཆེར་མི་བརྩི་བ་དེ་རེད། ད་ལྟའི་ཚོང་ལས་ནི་གོང་
ཚད། སྤུས་ཀ འདང་ངེས་མཁོ་སྤྲོད་བྱེད་ཐུབ་མིན་གྱི་རྗེས་སུ་འབྲང་གི་ཡོད། འདིས་
འཛམ་གླིང་ཇེ་ཕྱུག་ཏུ་བཏང་བ་ཙམ་དུ་མ་ཟད། འཛམ་གླིང་ཐོག་གི་དཔལ་འབྱོར་ཆེ་
ཤོས་རྒྱལ་ཁབ་ཚོ་ཕན་ཚུན་གཅིག་ལ་གཅིག་བརྟེན་དགོས་པར་གྱུར། ཚད་གཞི་
འདི་འདྲ་ང་ཚོས་སྔོན་ཆད་མཐོང་མྱོང་མེད། དེ་རིང་གི་འཛམ་གླིང་ནང༌། ཨ་རིས་རྣོ་
ལྕགས་བཀག་འགོག་བྱས་ན་རྒྱ་ནག་གི་དཔལ་འབྱོར་ལ་ཁེ་ཕན་ཇི་ལྟར་ཐོབ་བམ།
ཡང་ན། རྒྱ་ནག་ལ་སྣུམ་བཀག་འགོག་བྱས་ན་ཨ་རིའི་དཔལ་འབྱོར་ལ་ཁེ་ཕན་ཇི་
ལྟར་ཐོབ་བམ། ཚོང་ལས་ཐོག་བསམ་ཞིབ་བྱེད་རྒྱུ་ཚང་མར་སེམས་པའི་ནང་ཚད་
མཐོ་ཤོས་སུ་སླེབས་པ་དང༌། གོ་ལ་གཅིག་གྱུར་དེ་གློ་བུར་དུ་ཁ་ཕྱོགས་བསྒྱུར་བ་
དེ་འདྲ་མ་བྱུང་ན། ཕན་ཚུན་གཅིག་ལ་གཅིག་བརྟེན་འདིས་ཚང་མས་སོ་སོའི་དཔལ་
འབྱོར་ལ་དོ་སྣང་དང་གཅེས་སྤྲས་བྱེད་པ་ལྟར་གཞན་གྱི་དཔལ་འབྱོར་ལ་ཡང་དེ་
ལྟར་བྱེད་དགོས་པ་བཟོ་བཞིན་ཡོད། ལག་ལེན་ཐོག་ནས་ང་ཚོ་ཚང་མ་གོ་ལའི་
དཔལ་འབྱོར་ཆེན་པོ་གཅིག་ལ་བརྟེན་ནས་བསྡད་ཡོད།
རྒྱལ་ཁབ་ཆེན་པོ་རྒྱ་ནག་དང་རྒྱ་གར་མུ་མཐུད་དུ་ཡར་རྒྱས་ལ་ཕྱིན་པ་ཡིན་
ན༑ རང་བཞིན་གྱིས་ཐོན་ཁུངས་དང་ནུས་པའི་འགྲོ་རྒྱུག་ནི་མཁོ་སྤྲོད་བྱེད་ཐུབ་པ་
ལས་ཀྱང་ཆེ་རུ་འགྲོ་བ་དང༌། གཅིག་བྱས་ན་གོ་ལ་ཟླུམ་པོ་འདི་རྒྱུན་གནས་ཡོང་བ་
ལས་ཀྱང་བརྒལ་སྲིད། དེས་བགོ་འགྲེམས་ལ་མགོ་རྙོག་ཅན་གྱི་དཀའ་ངལ་ཆེན་པོ་
སྤྲོད་ཀྱི་ཡོད། འོན་ཀྱང༌། འཛམ་གླིང་གི་དཔལ་འབྱོར་གོ་ལ་གཅིག་གྱུར་དུ་གནས་
པ་ཡིན་ན་ཁྲོམ་ར་ཡིས་གོང་ཚད་ཐོག་ནས་ང་ཚོར་བགོ་འགྲེམས་བྱེད་ཀྱི་རེད།
དཔེར་ན། སྣུམ་ཟོམ་(BARREL) གཅིག་ལ་ཨ་སྒོར་གཅིག་སྟོང་སྤྲོད་དགོས་པ་
ཡིན་ན་ལས་སླ་བོ་དང་སྐྱིད་པོ་ཡོང་མི་སྲིད། འོན་ཀྱང་། གང་ལ་གང་འཚམ་གྱི་རང་
དབང་དང་གུ་ཡངས་ཅན་གྱི་ཁྲོམ་རར་ཡོད་པ་དེ་སྲིད་དུ་དྲག་རྩུབ་ཡོང་དགོས་དོན་
མེད། དེའི་ནང་དོན་ནི་གོ་ལ་གཅིག་གྱུར་གྱི་འཛམ་གླིང་ནང་ཐོན་ཁུངས་ལ་འགྲན་
སྡུར་བྱེད་པ་ནི་རྩོད་རྙོག་སློང་བྱེད་ཀྱི་འཕྲུལ་འཁོར་དུ་འགྱུར་བའི་ངེས་པ་མེད། དོན་
དངོས་ཐོག་ང་ཚོས་མཐོང་ཐུབ་པ་ལྟར་མཇུག་འབྲས་ནི་ཐབས་ཇུས་ཀྱི་འགྲན་རྩོད་
བྱེད་རྒྱུ་དེ་རེད།
མཁས་དབང་ཐུའུ་སེ་ཌེས་ཌེསུ་(Thucydides) ནས་དམག་འཁྲུག་གི་
འབྱུང་ཁུངས་གཙོ་བོ་ནི་དངུལ་དང༌། དངངས་སྐྲག ཆེ་མཐོང་བཅས་ཡིན་གསུངས་
ཡོད་པ་རེད། ང་ཚོས་མཐོང་གསལ་ལྟར་དུ། དཔལ་འབྱོར་གྱི་དགོས་མཁོ་དེ་ཨ་
རྒྱའི་དབར་དུ་རྩོད་རྙོག་སླེབས་པའི་རྒྱུ་མཚན་མིན་པར་དེ་ལས་ལྡོག་ཕྱོགས་ཡིན།
དོན་དངོས་ཐོག་ལ་སྐབས་བབ་ཁོ་ཚོའི་དབར་གྱི་འགྲན་སྡུར་ནི་ཕྱོགས་གཉིས་
ཀར་དངངས་འཚབ་དང་ཆེ་མཐོང་འདྲེས་མ་ཞིག་འབྱུང་གཞིར་གྱུར་ཡོད་པ་འདྲ།
དེང་སྐབས་ང་ཚོས་དེ་ལ་“སྲུང་སྐྱོབ་དང་གནས་བབས་” ཟེར་ཆོག རྒྱ་ནག་གི་
དངངས་སྐྲག་ནི་གལ་སྲིད་ཨ་རིས་མུ་མཐུད་ཨེ་ཤེ་ཡའི་འགོ་གཙོ་བྱས་པ་ཡིན་ན།
ཁོ་ཚོས་སྟོབས་ཤུགས་དང་རྟེན་གཞི་བེད་སྤྱད་དེ་རྒྱ་ནག་གི་འཕེལ་རྒྱས་ལ་ཚད་
བཀག་བཟོས་ནས། ཤུགས་རྐྱེན་ལ་བཙན་པོ་དབང་ཤེད་དང་ཁོ་ཚོའི་ལམ་ལུགས་
ལ་མཐོང་ཆུང་བྱེད་པ་དེ་རེད། ཨ་རིའི་དངངས་སྐྲག་ནི་རྒྱ་ནག་སྟོབས་ཤུགས་ཆེ་
རུ་ཕྱིན་ན་ཨེ་ཤེ་ཡའི་མངའ་ཁུལ་ནས་ཁོ་ཚོ་ཕྱིར་འབུད་གཏོང་བ་དང༌། འཛམ་
གླིང་ཐོག་གི་ཨ་རིའི་གནས་བབས་ལ་ཉེན་ཁ་སྤྲོད་པ། གཅིག་བྱས་ན་རིམ་བཞིན་
ཨ་རི་ལ་ཐད་ཀར་ཉེན་ཁ་སླེབས་རྒྱུ་བཅས་རེད། རྒྱ་ནག་ལ་རང་ཉིད་ཨེ་ཤེ་ཡའི་
འགོ་གཙོ་ཡིན་པའི་ངོས་འཛིན་དགོས་ཀྱི་ཡོད། འགོ་ཁྲིད་ཡིན་པའི་ཆ་ནས་ཨ་རི་
དང་འདྲ་མཉམ་གྱི་སྟོབས་ཆེན་གནས་བབས་ཏན་ཏན་ཡོད། ཕྱོགས་གཅིག་ནས་ཁོ་
ཚོ་དེ་འདྲའི་ཡིད་ཆེས་ཤིག་མེད་པར་བདེ་འཇགས་ཡོང་མ་ཐུབ་པ་དང༌། ཕྱོགས་
གཅིག་ནས་གོ་བབ་ནི་སོ་སོའི་རྣམ་པ་གསལ་སྟོན་ལ་མེད་དུ་མི་རུང་བ་ཞིག་ཡིན་
པར་འདོད། རྒྱ་ནག་གིས་སོ་སོ་དེ་འདྲའི་རྒྱལ་ཁབ་ཅིག་ཏུ་འགྱུར་བར་ཡིད་ཆེས་
ཡོད་པ་རེད།
ཨ་རི་མུ་མཐུད་ནས་ཨེ་ཤེ་ཡའི་ནང་འགོ་གཙོ་བྱེད་འདོད་ཡོད་པ་དང༌། རྒྱ་
ནག་ལ་འདྲ་མཉམ་གྱི་བསམ་ཤེས་བྱེད་རྒྱུ་ལས་གཡོལ་གྱི་ཡོད། གང་ཡིན་ཟེར་
ན༑ འགོ་གཙོ་ནི་རྒྱལ་སྤྱིའི་བྱེད་སྒོ་ཅན་ཞིག་ཡིན་པས་ཐུན་མོང་མ་ཡིན་པའི་ཁྱད་
ཆོས་ལྡན། ཨ་རི་རྒྱལ་ཁབ་ཀྱིས་རྒྱལ་ཁབ་གཞན་རྣམས་དང་འདྲ་མཉམ་ཐོག་བྱེད་
སྒོ་སྤེལ་རྒྱུ་ནི་ཁོ་ཚོའི་ཁྱད་དུ་འཕགས་པའི་གནས་བབས་ནང་མཐུན་ཐབས་བྲལ་
བར་འདོད།
ང་ཚོ་དེ་འདྲའི་ཡིད་ཆེས་དང་ཀུན་སློང་གི་སྟོབས་ཤུགས་ལ་ཡ་མཚར་
སྐྱེ་སྲིད་མོད། ང་ཚོས་དེ་དག་སྣང་མེད་དུ་འཇོག་མི་ཉན། ལོ་རྒྱུས་ཀྱི་བྱུང་རིམ་
ནང་དེ་དག་ནི་འཛམ་གླིང་ནང་དམག་འཁྲུག་ཆེ་ཤོས་ཀྱི་རྒྱུ་རྐྱེན་དུ་གྱུར་ཡོད།
(Thucydides) ཐུའུ་སེ་ཌེས་ཌེསུ་མཆོག་གིས་བརྩམས་པའི་ཨ་ཐེན་དང་སུ་ཕེར་ཊི་
བར་གྱི་(Athens and Sparta) འཁྲུག་ཟིང་དང་དམག་འཁྲུག་གང་རུང་སྐོར་གྱི་
འགྲེལ་བཤད་དེ་ང་ཚོའི་སེམས་ནང་གསལ་པོ་ཡིན། ཁོང་གི་བྲིས་རྩོམ་ནང་དུ། ཕེ་ལི་
ཕོ་ནེ་ཞིས་ཡེན་དམག་འཁྲུག་ཐོག་མར་བྱུང་སྟངས་ལ་དམིགས་བཀར་འགྲེལ་བཤད་
བརྒྱབ་རྗེས་ཁོང་གིས་འདི་ལྟར་བྲིས་འདུག “ངའི་བསམ་ཚུལ་ལྟར་ན། རྒྱུ་རྐྱེན་དངོས་
དེ་ནི་ནམ་རྒྱུན་ང་ཚོས་རྒྱུན་སྲོལ་ལྟར་སོ་སོའི་མཐོང་ལམ་ནས་སྣང་མེད་དུ་བཏང་བ་
རེད། ཨ་ཐེན་གྱི་སྟོབས་ཤུགས་འཕེལ་རྒྱས་དང་དེའི་ཉེན་བརྡ་ཡིས་སེ་ཕེར་ཊར་བློ་
སྟོབས་སྤྲད་པར་བརྟེན་འགོག་ཐབས་མེད་པའི་དམག་འཁྲུག་དེ་བྱུང་བ་རེད་” ཟེར།
རྒྱ་ནག་གི་དགོས་འདུན་གང་ཡིན་ནམ།
གལ་སྲིད་ངས་རྒྱ་ནག་གི་འགྲན་རྩོད་ལ་དངོས་འབྲེལ་སྒོ་ནས་ངེས་པར་དུ་དོ་གལ་
ཆེན་པོ་བྱེད་དགོས་སྐོར་མཐར་བསྐྱལ་བ་ཡིན་ན། དེ་ལ་གནད་འགག་ཆེ་བའི་དྲི་
བ་གཉིས་སླེབས་ཀྱི་ཡོད། རྒྱ་ནག་ལ་སྟོབས་ཤུགས་དང་གོ་བབ་གང་འདྲ་ཞིག་
དགོས་སམ། སྟོབས་ཤུགས་དེ་ཐོབ་ཆེད་ཁོ་ཚོས་གང་ཞིག་བྱེད་དམ་ཟེར་བ་འདི་
གཉིས་ཡིན། ཆེས་མུན་ནག་གི་གནས་སྟངས་འབྱུང་སྲིད་པ་ནི་སི་ཏ་ལིན་གྱིས་ཕྱི་
ལོ་༡༩༤༥ རྗེས་སུ་ཡོ་རོབ་ཤར་མས་ལག་བསྟར་བྱས་པ་ལྟར་དུ། པེ་ཅིང་གཞུང་
དེ་དམག་དཔུང་གི་རྒྱབ་རྟེན་དང་བཅས་ཨེ་ཤེ་ཡ་མངའ་ཁུལ་ཁྱོན་ཡོངས་ལ་སྟངས་
འཛིན་བྱེད་པའི་སྲིད་གཞུང་གདུག་རྩུབ་ཅན་ཞིག་ཏུ་འགྱུར་རྒྱུ་དེ་རེད།
རྒྱ་ནག་དམར་ཕྱོགས་གཞུང་གི་ཆབ་སྲིད་ལམ་ལུགས་ལྟར་ན་ཁོ་ཚོའི་ཐབས་
ཇུས་ཀྱི་དམིགས་ཡུལ་སི་ཏ་ལིན་གྱི་རྗེས་སུ་འབྲང་རྒྱུ་ལས་སླ་བོ་ཡིན། རྒྱ་ནག་
ནང་དུ་མི་ཁ་ཤས་ཀྱིས་རང་ཉིད་ཀྱི་རྒྱལ་ཁབ་ལ་འདི་འདྲའི་དབང་ལུང་བསྒྱུར་བའི་
སྟོབས་ཤུགས་ཡོད་པར་བསམ་ན་ཡ་མཚན་དགོས་དོན་མེད་ལ། དེ་འདྲའི་མི་འབོར་
གཅིག་བྱས་ན་མང་དུ་འགྲོ་སྲིད། རྒྱ་ནག་ལ་སྟོབས་ཤུགས་ག་ཚོད་ཆེ་བ་དེ་ཙམ་
གྱིས་རྒྱ་ནག་ལ་སོ་སོའི་ཁྱིམ་མཚེས་རྒྱལ་ཁབ་དབང་འོག་ཏུ་འཇུག་ཐབས་བྱེད་རྒྱུའི་
འདུན་པ་ཆེ་རུ་འགྲོ་བ་ཡིན། དེ་ལ་ཉེན་ཟོན་བྱེད་རྒྱུ་ནི་རྒྱ་ནག་གི་ཁྱིམ་མཚེས་རྒྱལ་
ཁབ་རྣམས་དང་ཨེ་ཤེ་ཡའི་མ་འོངས་པར་འབྲེལ་ཡོད་ཁེ་ཕན་ལྡན་པའི་རྒྱལ་ཁབ་
རྣམས་ཀྱིས་ངེས་པར་དུ་སེམས་ཁུར་བྱེད་དགོས་ས་གཙོ་བོ་དེ་ཡིན།
དེས་ན་ང་ཚོས་ཉེན་ཁ་འདི་ངེས་པར་དུ་ངོས་ཟིན་དགོས་པ་དང་ཆབས་ཅིག་
ང་ཚོས་ངེས་པར་དུ་འུར་འདྲོག་བྱེད་མི་རུང་། རྒྱ་ནག་འཕེལ་རྒྱས་ལ་འགྲོ་རྒྱུ་ཡིན་
ན་ཡང་རྒྱ་ནག་དེ་སི་ཏ་ལིན་གྱི་བྱེད་སྟངས་ལྟར་ཨེ་ཤེ་ཡར་དབང་སྒྱུར་བྱེད་པའི་
སྟོབས་ཤུགས་འདང་ངེས་ཡོང་བའི་གོ་སྐབས་དེ་ཙམ་ཆེན་པོ་མིན། སྟོབས་ལྡན་
རྒྱལ་ཁབ་མང་པོ་ཞིག་རྒྱ་ནག་གི་ལམ་ཁའི་བཀག་རྡོར་གྱུར་ཡོད། མངོན་གསལ་
ཆེ་ཤོས་དང་འཕྲལ་མ་ཉིད་དུ་ཁོ་ཚོས་ཨ་རིར་གདོང་གཏད་དགོས། ཉི་ཧོང་ལ་
མཚོན་ན་ཡང་ཁོ་ཚོར་དཀའ་ངལ་མང་པོ་ཡོད་ཀྱང་། མ་འོངས་པའི་ལོ་བཅུ་ཕྲག་
མང་པོའི་རིང་མུ་མཐུད་དཔལ་འབྱོར་ཆེན་པོ་དང༌། འཕྲུལ་རིག་ལག་རྩལ་ལྡན་པ།
ཐབས་ཇུས་ནུས་པ་ཅན་གྱི་རྒྱལ་ཁབ་ཅིག་ཏུ་གནས་རྒྱུ་དང༌། རྒྱ་གར་ལ་མཚོན་ན་
ཡང་རང་ཉིད་ཀྱི་ཕུགས་བསམ་འགྲུབ་ཆེད་དུས་རབས་འདིའི་དཀྱིལ་ལ་མ་སླེབས་
བར་དུ་རྒྱ་ནག་གི་སྟོབས་ཤུགས་ལ་འགྲན་རྩོད་བྱེད་ངེས་ཡིན། མཐའ་མཇུག ཨུ་
རུ་སུ་ལ་མཚོན་ན་དཔལ་འབྱོར་ཐོག་རྒྱ་ནག་དང་བསྡུར་ཐབས་མེད་པ་དང་། ཨེ་ཤེ་
ཡའི་སྒྲིག་འཛུགས་ནང་འཁྲབ་སྟོན་པ་གཙོ་བོ་བྱེད་པའི་ངེས་པ་མེད་ཀྱང༌། འགྲན་
ཟླ་བྲལ་བའི་དམག་དཔུང་ཅན་གྱི་ཁྱིམ་མཚེས་ཤིག་ཡིན་པས་རྒྱ་ནག་གིས་དུས་
རྒྱུན་དུ་གཟབ་གཟབ་བྱེད་དགོས་ངེས་ཤིག་ཡིན།
པེ་ཅིང་ནས་སྟོབས་ཤུགས་དེ་འདྲ་གཅིག་གམ་གཉིས། ཡང་ན་ཚང་མས་
འགོག་རྒོལ་ལ་ཁ་གཏད་དུ་ལངས་ཏེ་ཨེ་ཤེ་ཡ་ལ་དབང་སྒྱུར་བྱེད་རྒྱུ་ནི་དོན་དམ་
པར་ཡོང་མི་སྲིད་པ་ལྟ་བུ་རེད། རྒྱ་ནག་ལ་ད་དུང་སྟོབས་ཤུགས་འབྲིང་ཙམ་གྱི་
རྒྱལ་ཁབ་ཁ་ཤས་ནས་འགོག་རྒོལ་བྱེད་ཀྱི་ཡོད་པ་སྟེ། དམིགས་བསལ་གྱིས་
ལྷོ་ཀོ་རི་ཡ་དང། ཝེ་ཐི་ནམ། ཧིན་དྷུ་ཉེ་ཤི་ཡ་བཅས་ཀྱིས་སྟོབས་ལྡན་རྒྱལ་ཁབ་
གཞན་དང་མཉམ་འབྲེལ་གྱིས་རྒྱ་ནག་གིས་ཨེ་ཤེ་ཡའི་ནང་འགོ་གཙོ་བྱེད་པར་ཁ་
གཏད་གཅོག་གི་རེད། དེ་འདྲའི་འགལ་ཟླ་མང་པོ་ཞིག་ལ་ཁ་གཏད་གཅོག་པར་རྒྱ་
ནག་གིས་སོ་སོའི་ཨེ་ཤེ་ཡའི་འགོ་གཙོ་བྱེད་རྒྱུ་ལས་ལྡོག་སྟེ་ཁ་ཕྱེས་ཡོད་པའི་
འདམ་དོང་ནང་ལ་ལྷུང་ངེས། དེ་ཡང་མཐའ་དོན་རྒྱལ་ཁ་མེད་པའི་འཐབ་རྩོད་ནང་སྐྱོ་
བོར་འགྱུར་བ་དང༌། སྡུག་ས་ནས་བཤད་ན་བསམ་ཡུལ་ལས་འདས་པའི་རྐྱེན་ངན་
གྱི་དམག་འཁྲུག་ནང་ཧོབ་མཆོངས་རྒྱག་སྲིད། ད་ལྟའི་བར་དུ་འདི་དག་རྒྱ་ནག་གི་
ཕྱོགས་ནས་ཤེས་རྟོགས་ཡག་པོ་བྱུང་ཡོད། རྒྱལ་སྤྱིའི་འབྲེལ་བའི་རྩ་དོན་ལ་ཡིད་
ཆེས་ཡོད་པ་ཐེ་ཚོམ་མེད་པར་འགྲེལ་བཤད་རྒྱག་ཐུབ་པ་ནི། རྒྱ་ནག་དེ་སི་ཏ་ལིན་
གྱི་རྐང་རྗེས་སུ་འགྲོ་བཞིན་ཡོད་པའི་རྟགས་མཚན་མཐོང་རྒྱུ་མེད་པས་སོ།།
འདིས་རྒྱ་ནག་ལ་ཨེ་ཤེ་ཡའི་འགོ་ཁྲིད་རྒྱུའི་དམིགས་ཡུལ་མེད་པ་མཚོན་
གྱི་མེད། དེའི་དོན་ནི་ཁོ་ཚོས་སི་ཏ་ལིན་གྱི་འགོ་ཁྲིད་ལ་མིག་དཔེ་བལྟས་མེད་
པ་དེ་རེད། ཞི་བདེ་རྒྱ་མཚོའི་ཕ་རོལ་དུ་ཕྱི་ལོ་ ༡༨༢༣ ནས་བཟུང་ཨ་རིའི་འགོ་
གཙོའི་གོ་བབ་ལ་འགྲན་ཟླ་བྱེད་མཁན་བྱུང་མྱོང་མེད་པའི་ནུབ་གོ་ལ་ཕྱེད་ཀ་དེར་
མ་དཔེ་ཡག་པོ་བལྟ་ས་ཡོད། མོན་རེའོ་རིང་ལུགས་ཀྱི་འོག་ཨ་རིས་སོ་སོའི་མངོན་
འདོད་གཙོ་བོ་ཁག་ལ་སྲུང་སྐྱོབ་བྱས་པར་མ་ཟད། འགོ་གཙོའི་གནས་བབས་རྒྱུན་
འཛིན་ཆེད་འགྲོ་གྲོན་ཕོན་ཆེན་པོ་གཏོང་མ་དགོས་པར་འགྲན་རྩོད་ཁག་བཀག་
འགོག་དང་བདེ་སྲུང་གི་ཉེན་ཁ་ཇེ་ཆུང་ལ་བཏང་ཡོད། ཨ་རིའི་ཞི་འཇམ་གྱི་རྣམ་
པ་ལྡན་པའི་འགོ་ཁྲིད་དེས་མངའ་ཁུལ་དབང་སྒྱུར་ལ་འགྲོ་སོང་ཉུང་ཉུང་ཐོག་ནས་
བཙན་འཛུལ་ཆེན་པོ་དང་ཡང་ན་དམག་དཔུང་གིས་ཡུན་རིང་བདག་བཟུང་བྱེད་
མ་དགོས་པའི་ཁེ་ཕན་བྱུང་ཡོད། རྒྱ་ནག་གི་འགོ་ཁྲིད་ཚོས་མཚམས་རེར་ཁོང་ཚོ་
འགོ་ཁྲིད་བྱེད་འདོད་ཀྱི་འདུན་པ་གསལ་སྟོན་བྱེད་ཀྱི་ཡོད་པ་ཡང་མ་དཔེ་འདིས་
ཡིད་འཕྲོག་པ་ཡིན་ངེས། ཨེ་ཤེ་ཡའི་ནང་ཁོ་ཚོ་སོ་སོའི་“མོན་རེའོ་རིང་ལུགས་
Monroe Doctrine” ཀྱིས་རྒྱ་ནག་ལ་རེ་དོགས་བྲལ་བའི་འགོ་གཙོའི་གོ་བབ་
དང་བདེ་འཇགས་ཡོང་བར་མ་ཟད། གོང་མའི་ཕོ་བྲང་ནས་འབུལ་ཚན་སྤྲོད་པའི་
ལུགས་སྲོལ་ལས་ཀྱང་རིན་གོང་ཆུང་བ་རེད། དེ་ལྟར་བྱས་ན་ནུབ་གོ་ལ་ཕྱེད་ཀའི་
ནང་མོན་རེའོ་རིང་ལུགས་རྒྱ་ཁྱབ་ཏུ་སྤེལ་བ་ལྟར་འགྲན་ཟླ་བྲལ་བའི་ཨ་རིའི་འགོ་
གཙོའི་དུས་རབས་རྫོགས་པ་དང་རྒྱ་ནག་གོང་མའི་ལམ་ལུགས་དེ་མུ་མཐུད་ནས་
རིམ་བཞིན་འཕེལ་གྱི་ཡོད་པའི་ཚོར་བ་ཡོང་གི་རེད།
འོན་ཀྱང༌། ཁོ་ཚོས་དེ་ལྟར་བསྒྲུབ་ཐུབ་ཀྱི་རེད་དམ། གདུག་རྩུབ་ཅན་གྱི་
གཙོ་སྐྱོང་ཞིག་མིན་པར་བརྟན་པོ་དང་བྱམས་བརྩེ་ལྡན་བའི་སྤུན་གྲོགས་རྒན་པ་
ཞིག་དང་འདྲ་བར། པེ་ཅིང་གིས་ཨེ་ཤེ་ཡའི་མངའ་ཁུལ་ཡོངས་ནས་རྒྱ་ནག་ངོས་
འཛིན་ཡོང་བའི་ཁས་ལེན་བྱེད་དུ་འཇུག་ཐུབ་བམ། འདི་ནི་རྒྱ་ནག་གི་རྒྱལ་སྲིད་
སྐྱོང་མཁན་ཚོས་གདོང་ལེན་བྱེད་དགོས་པའི་གནད་དོན་གལ་ཆེན་ཞིག་རེད། དྲག་
རྩུབ་ཀྱི་དམག་གིས་ཨེ་ཤེ་ཡར་དབང་སྒྱུར་བྱེད་པར་སྟོབས་ཤུགས་ཀྱིས་མི་འདང་
སྟབས། ཁོ་ཚོས་ནན་སྐུལ་དང་གནོན་ཤུགས་མཉམ་སྡེབ་ཀྱིས་སྤྱང་གྲུང་ལྡན་པའི་
སྒོ་ནས་མངའ་ཁུལ་ལ་འགོ་གཙོའི་གནས་བབས་འཛིན་ཐུབ་བམ། འདི་ནི་ཞི་འཇམ་
གྱི་སྟོབས་ཤུགས་དོན་དངོས་ཐོག་ལ་དགོས་པའི་དུས་ཚོད་ཅིག་རེད། ཨ་རིའི་འགོ་
ས་བབས་ལ་འགྲན་རྩོད་བྱེད་མཁན་མེད་པར་སྤྲོ་བོའི་ངང་སྡོད་ཐུབ་གཙོའི་གནས་
པའི་རྒྱུ་མཚན་ནི། ཨེ་ཤེ་ཡའི་རྒྱལ་ཁབ་རྣམས་ཀྱིས་ཁོ་ཚོས་སོ་སོའི་མངོན་འདོད་
གཙོ་བོའི་ཐོག་ཨ་རིས་སྟོབས་ཤུགས་ལོག་པར་བེད་སྤྱོད་ཀྱིས་ཁྲིམས་ལུགས་མི་
བཤིག་པའི་ཡིད་ཆེས་ཡོད་པ་དེ་རེད། རྒྱ་ནག་གིས་ཀྱང་འདས་པའི་མི་ལོ་བཅུ་
ཕྲག་ཙམ་གྱི་རིང་ཡིད་ཆེས་དེ་འདྲ་ཞིག་གསོ་སྐྱོང་ཆེད་དུ་ལས་ཀ་མང་པོ་བྱས་
ཡོད། འོན་ཀྱང༌། ཁོ་ཚོར་དེའི་ཐོག་གྲུབ་འབྲས་ཆ་ཚང་ཞིག་ཐོབ་མེད། སྤྱིར་བཏང་
ཨེ་ཤེ་ཡའི་ནང་རྒྱ་ནག་ལ་དགའ་མོས་དང་བརྩི་བཀུར་ཅུང་ཟད་ཡོད་པ་དང་དུས་
མཚུངས་སེམས་གཏིང་གི་དོགས་པ་མུ་མཐུད་ནས་གནས་ཡོད་པས། རྒྱ་ནག་གིས་
བཙན་དབང་གིས་སོ་སོ་འགོ་ཁྲིད་བྱེད་འདོད་ཀྱི་འདུན་པ་མཐར་སྐྱེལ་བྱས་པ་དེ་
ཙམ་གྱིས་རྒྱལ་ཁབ་རྣམས་ཀྱིས་ཡིད་ཆེས་བྱེད་འདོད་མེད་པ་ཆགས་ཀྱི་ཡོད། འདི་
ནི་རྟག་པར་དངངས་འཚབ་སྐྱེ་གཞི་ཞིག་སྟེ་རྒྱ་ནག་གི་འགོ་ཁྲིད་ཞི་འཇམ་“མོན
རེའོ་རིང་ལུགས་ Monroe Doctrine”ནས་སི་ཏ་ལེན་རིང་ལུགས་ཀྱི་བཙན་
ཤུད་ཀྱི་ལམ་ཁར་ཤུད་འགྲོས་ཐེབས་སྲིད།
དེ་འདྲའི་དངངས་འཚབ་ནི་ཨེ་ཤེ་ཡའི་རྒྱལ་ཁབ་ཁག་ནང་ཤུགས་ཆེན་པོ་
ཡོད་པས་རྒྱ་ནག་གིས་སོ་སོར་དམིགས་ཡུལ་བཟང་པོ་ཡོད་པ་ར་སྤྲོད་དམ་ཡིད་
ཆེས་སུ་འཇུག་དགོས། ཉི་ཧོང་ལ་མཚོན་ན། རྒྱ་ནག་གིས་ཁོང་ཚོར་གནས་བབས་
གསར་པ་དེ་ཁས་ལེན་བྱེད་མ་བཅུག་བར་དུ་རང་ཉིད་ཨེ་ཤེ་ཡའི་འགོ་གཙོ་བྱེད་
པ་དེ་འགྲོ་སོང་ཆེན་པོ་ཡིན་པ་སྨོས་ཅི་དགོས། དེ་ཙམ་མ་ཟད་གཅིག་བྱས་ན་དེ་
འདྲ་ཡོང་མི་སྲིད་པ་རེད། འོན་ཀྱང་། པེ་ཅིང་གིས་ཉི་ཧོང་གི་མ་འོངས་པའི་ཆེད་བློ་
དོགས་སེལ་བར་ཕྱག་ལས་དེ་ཙམ་གནང་མེད།
ཡང་དེ་ན་ཨ་རི་ཡོད། རྒྱ་ནག་རང་ཉིད་ཨེ་ཤེ་ཡའི་འགོ་གཙོར་འགྱུར་བར་
ཨ་མེ་རི་ཀར་རྩེད་ཐང་འདི་སྟོང་པ་བཟོ་རྒྱུ་ཁས་ལེན་བྱེད་དུ་འཇུག་ཐུབ་དགོས།
རྒྱ་ནག་དེ་སྟོབས་ཤུགས་རྒྱས་ནས་ཨེ་ཤེ་ཡའི་ནང་གི་ཨ་རིའི་འགོ་གཙོའི་གནས་
བབས་ལ་འགོག་རྐྱེན་སྤྲོད་བཞིན་པ་ང་ཚོས་མཐོང་ཐུབ། འོན་ཀྱང༌། ཁོ་ཚོས་ཨ་
རིར་ཁ་གཏད་བཅག་ནས་ཨེ་ཤེ་ཡའི་ནང་རང་ཉིད་གཅིག་པོ་འགོ་གཙོ་བྱེད་པར་
ཞི་དྲག་གང་རུང་གི་སྟོབས་ཤུགས་འདང་ངེས་མེད། སྟོབས་ཤུགས་འབྲིང་རིམ་
ཡིན་པའི་རྒྱལ་ཁབ་ཁག་གི་དོགས་པ་ཐེ་ཚོམ་དང༌། སྟོབས་ལྡན་རྒྱལ་ཁབ་ཁག་གི་
འགྲན་རྩོད་ལ་བསམ་གཞིག་བྱས་ན། རྒྱ་ནག་གིས་འགོ་ཁྲིད་ཆ་ཚང་ཡོང་ཐབས་
བྱས་མ་ཐག་དེར་གྱོང་གུན་བསམ་ཡུལ་ལས་འདས་པ་དང་ཉེན་ཁ་ཆེན་པོ་ཡོད་
པའི་མངའ་ཁུལ་གྱི་འགོ་གཙོའི་ཐོག་རྩོད་གླེང་གིས་འཐབ་རྩོད་ནང་དུ་ལྷུང་གི་རེད།
འདིས་རྒྱ་ནག་ཅི་བྱ་གཏོལ་མེད་ཀྱི་གནས་སུ་བསྐྱལ་ཡོང་། ཁོ་ཚོས་ད་ལྟ་ཨ་རིའི་
འགོ་གཙོའི་གཤམ་འོག་ཏུ་ཡིན་པའི་ཁས་ལེན་བྱེད་པར་སྟོབས་ཤུགས་ཆེ་དྲགས་
ཡོད་ཀྱང་། སོ་སོ་ཨེ་ཤེ་ཡའི་འགོ་ཁྲིད་བྱེད་པར་སྟོབས་ཤུགས་འདང་ངེས་ཤིག་ད་
དུང་མེད།
དེ་བས་འདི་དག་ཡོད་ཚད་རྒྱ་ནག་གི་འགོ་ཁྲིད་ཀྱི་གཟིགས་ཚུལ་ལ་རག་
ལས་ཡོད་པ་དང༌། ལྷག་པར་དུ་ཁོ་ཚོས་མི་མང་གི་བློ་འགུག་ཐུབ་མིན་ལ་རག་
ལས་ཡོད། འདྲ་མཉམ་ངང་ནས་ཨེ་ཤེ་ཡའི་འགོ་ཁྲིད་བྱེད་པར་མོས་མཐུན་ཡོད་
པར་ང་ཚོར་གདེང་ཚོད་མེད་ལ་ཁོ་ཚོས་དེ་འདྲ་མི་བྱེད་པའི་གདེང་ཚོད་ཀྱང་མེད།
དེ་འདྲ་ཡོང་བར་ཁོ་ཚོའི་སྟོབས་ལྡན་རྒྱལ་ཁབ་ཅིག་ཡིན་པའི་ངོས་ནས་གོ་བབ་
དམའ་བོ་ཞིག་ཁས་ལེན་བྱེད་དགོས་ཀྱི་ཡོད། སྟོབས་ལྡན་གྱི་རྒྱལ་ཁབ་ཅིག་ཡིན་
ན་རྒྱལ་སྤྱིའི་འགྲོ་སྟངས་ལ་ཤུགས་རྐྱེན་སླེབས་ཐུབ་པ་ཞིག་དང་སོ་སོའི་ཁེ་ཕན་
དང་འཚམ་པ་དགོས་ཀྱི་ཡོད། དེ་ཡོང་བར་འགྲོ་སྟངས་དེའི་བཟོ་ལྟ་ལ་སྟངས་འཛིན་
བྱས་ན་འགྲིག་གི་མེད། འོན་ཀྱང༌། ཁོ་ཚོའི་འདོད་ཚུལ་རྣམས་ལ་ཉན་འཇོག་བྱེད་
དགོས་ཀྱི་ཡོད་པས་སྟོབས་ཤུགས་གང་རུང་གིས་དེ་ལ་སྟངས་འཛིན་བྱེད་མི་ཐུབ།
དེ་བས་སྟོབས་ལྡན་རྒྱལ་ཁབ་ཅིག་ཡིན་ན་སྒྲིག་འཛུགས་ནང་དུ་སྟོབས་ཤུགས་འདྲ་
མཉམ་ཡིན་པ་གཅིག་གམ་མང་པོ་ཡོད་པ་དང༌། དེ་ཡང་ཁོ་ཚོ་སྟོབས་ལྡན་རྒྱལ་
ཁབ་ཡིན་པ་ལས་ནམ་ཡང་རང་ཉིད་ལས་ལྷག་པ་ཞིག་མིན་པའི་ངོས་འཛིན་ཡོད་
དགོས། ཡོ་རོབ་རྒྱལ་ཁབ་ཁག་གི་ལམ་ལུགས་ནང་སྟོབས་ལྡན་རྒྱལ་ཁབ་ཁ་ཤས་
ཡོད་ཀྱང་རྒྱ་ནག་གོང་མ་དར་རྒྱས་ཀྱི་སྐབས་དེར་སོ་སོ་ལས་ལྷག་པའི་རྒྱལ་ཁབ་
ཅིག་ཨེ་ཤེ་ཡའི་ནང་མེད་པར་ངོས་འཛིན་བྱེད་ཀྱི་ཡོད་པ་དང༌། མོན་རེའོ་རིང་
ལུགས་ཀྱི་(Monroe Doctrine) ཨ་རིས་ཀྱང་ནུབ་གོ་ལ་ཕྱེད་ཀྱི་ནང་དུ་རང་ཉིད་
ལས་ལྷག་པའི་སྟོབས་ལྡན་རྒྱལ་ཁབ་ཅིག་ཏུ་ངོས་འཛིན་བྱས་མེད།
ཕྱི་ལོ་ ༡༩༧༢ ལོར་རྒྱ་ནག་གིས་ཁུ་སིམ་པོའི་ངང་ནས་རང་ཉིད་ཨེ་ཤེ་ཡའི་
ནང་སྟོབས་ཆེན་གྱི་རྒྱལ་ཁབ་ཅིག་ཡིན་པའི་གནས་བབས་གཡུགས་ཡོད། དེ་རིང་
གི་རྒྱ་ནག་ནི་རང་ཉིད་ཀྱི་ཐོབ་ཐབ་རྩོད་ལེན་བྱེད་པར་སྟོབས་ཤུགས་རྒྱས་ཡོད་པར་
མ་ཟད། རྒྱ་ནག་ལ་མཚོན་ན་དེ་གནད་འགག་ཆེན་པོ་ཞིག་ཏུ་གྱུར་ཡོད་པས་གལ་
སྲིད་དགོས་མཁོ་བྱུང་ན་དེའི་ཆེད་དུ་འཐབ་རྩོད་བྱེད་ཀྱི་རེད།

ལེའུ་བཞི་པ།
དྲག་པོའི་སྟོབས་ཤུགས་ཀྱི་ཧེ་བག

སྔར་ཡོད་སོར་གནས།
ཨ་རྒྱའི་དམག་དཔུང་གི་ཧེ་བག་གནས་སྟངས་འདི་ནི་ཨེ་ཤེ་ཡའི་ནང་ཨ་རིས་
ངེས་པར་དུ་བསྒྲུབ་དགོས་པའི་གདམ་ཀ་ལ་གནད་འགག་ཆེན་པོར་གྱུར་ཡོད།
འོན་ཀྱང་། ཧེ་བག་འདི་ཤེས་རྟོགས་ཡོང་བར་དམག་དཔུང་གི་འཇོན་ཐང་དང་སྔོན་
རྩིས་ལ་དཔྱད་བསྡུར་བྱས་པ་གཅིག་པོས་འགྲིག་གི་མེད། འདི་འདྲའི་མཚུངས་
བསྡུར་བྱས་ན་རྒྱ་ནག་གི་དམག་དཔུང་ཅི་ཙམ་འཕེལ་རྒྱས་སུ་སོང་བ་དང་ཨ་རིའི་
དམག་དཔུང་གི་སྟོབས་ཤུགས་ག་ཚོད་ཆེན་པོ་ཡིན་པའི་ཕྱོགས་གཉིས་ཀ་སྟོན་
གྱི་ཡོད་མོད། སྣང་ཚུལ་འདི་གཉིས་ཀྱིས་གནད་འགག་གཙོ་བོ་དེ་ཕྱིར་མངོན་ཐུབ་
ཀྱི་མེད། ཁོང་ཚོའི་མ་འོངས་པའི་འབྲེལ་ལམ་ཐོག་གི་གནད་དོན་ཁག་ནི་ཨ་རྒྱ་
གཉིས་ལ་དམག་དཔུང་ཅི་འདྲ་ཡོད་མེད་དེ་མིན། གཙོ་བོ་ཁོང་ཚོའི་དམག་དཔུང་
རྣམས་ཀྱིས་དགོས་མཁོའི་སྐབས་སུ་ཡུལ་དུས་དང་བསྟུན་པའི་ནུས་པ་ཅི་ཞིག་
འདོན་ཐུབ་མིན་དེ་ཡིན།
ང་ཚོས་དམག་དཔུང་གི་ངོས་གཅིག་པོར་མི་ལྟ་བར་ཁོང་ཚོས་(དམག་དཔུང་
གིས་) ག་རེ་བསྒྲུབ་ཐུབ་མིན་དང་། དེས་ཐབས་ཇུས་དང་ཆབ་སྲིད་ཀྱི་འབྲེལ་བར་
ཕན་ནུས་ག་རེ་བསྐྲུན་ཐུབ་ཀྱི་ཡོད་མེད་དེ་ཡིན། ང་ཚོས་འདི་ལྟར་དཔྱད་པ་གཏོང་
དུས། ཨ་རྒྱ་གཉིས་ཀྱི་སྟོབས་ཤུགས་དང་ཞན་ཆའི་སྐོར་ལ་མ་འདྲ་བ་ཞིག་མཐོང་
ཐུབ། ང་ཚོས་མཐོང་ཐུབ་པ་ནི་ཁོང་ཚོའི་དམག་དཔུང་ཁག་ལ་ཁྱད་པར་ཆེན་པོ་
ཡོད་ཀྱང་དམག་དཔུང་ཕན་ཚུན་གྱི་གདམ་ཀ་ཁག་ནི་ཧང་སངས་དགོས་པའི་འདྲ་
མཚུངས་སུ་མཆིས། ཡར་རྒྱས་སུ་འགྲོ་བཞིན་པའི་རྒྱ་ནག་གི་དམག་དཔུང་ལ་
ཨ་རིའི་གནས་བབས་འཕྲོག་པའི་སྟོབས་ཤུགས་འདང་ངེས་ཤིག་མེད་པའི་དུས་
སྐབས་འདིར། ཨ་རིའི་དམག་དཔུང་རྒྱ་ཆེན་པོ་དང་ལེགས་པོ་ཡིན་ཡང་གནས་
སྟངས་གཞན་ཁ་ཤས་ཀྱི་ཐོག་མཐུན་རྐྱེན་ཆུང་དུ་འགྲོ་བཞིན་ཡོད་པ་དེར་ཨ་རིས་
ཁ་གསབ་བྱེད་དཀའ་བར་གྱུར་ཡོད། འདས་པའི་མི་ལོ་བཅུ་ཕྲག་ཁ་ཤས་རིང་རྒྱ་
ནག་ལ་ཨེ་ཤེ་ཡའི་མངའ་ཁུལ་དུ་ཨ་རིའི་གདམ་ཀ་ལ་ཚད་བཀག་བཟོ་བའི་འཇོན་
ཐང་ཡོད་པ་མངོན་གསལ་ཆེ་རུ་ཕྱིན་ཡོད་ཀྱང༌། ཨ་རིར་ད་དུང་རྒྱ་ནག་གིས་རང་
དབང་ཐོག་བྱ་སྤྱོད་སྤེལ་བར་ཚད་བཀག་བཟོ་ཐུབ་པར་འགྲན་ཟླ་མེད་པའི་འཇོན་
ཐང་དེ་མུ་མཐུད་གནས་ཡོད།
ཨེ་ཤེ་ཡ་མངའ་ཁུལ་དུ་ཨ་རིའི་ཐབས་ཇུས་ཀྱི་གནས་བབས་དེ་རྟག་པར་
མཚོ་ཐོག་གི་སྟོབས་ཤུགས་ལ་བརྟེན་ཡོད། སྔོན་གྱི་ཡོ་རོབ་པ་རྣམས་དང་མ་འདྲ་
བར་ཨེ་ཤེ་ཡའི་གླིང་ཆེན་ནང་དུ་ཨ་རི་ནི་གལ་གནད་ཆེ་བའི་ས་ཐོག་གི་སྟོབས་
ཤུགས་ཅན་ཞིག་ཏུ་འགྱུར་ཐུབ་མེད། འོན་ཀྱང་། དུས་རབས་གཅིག་ལྷག་གི་རིང་
ཁོང་ཚོ་ཞི་བདེ་རྒྱ་མཚོའི་ནུབ་ཕྱོགས་ཀྱི་མཚོ་དམག་སྟོབས་ཤུགས་ཆེ་ཤོས་དེ་
ཡིན་པ་དང༌། དུས་ཚོད་དེའི་རིང་དོན་དངོས་ཐོག་ཁོང་ཚོའི་གནས་བབས་ལ་ཁ་
གཏད་གཅོག་ཐུབ་མཁན་བྱུང་མྱོང་མེད། མཚོ་དམག་ཐབས་ཇུས་པ་རྣམས་ཀྱིས་
འབོད་པའི་“རྒྱ་མཚོ་སྟངས་འཛིན་' གྱི་ཐབས་ཇུས་ལག་བསྟར་བྱས་ཡོད་པ་དེ་ནི་
གནམ་གྲུ་འཕུར་སྐྱོད་ཐུབ་པའི་དམག་གྲུ་དང་མཚོ་དམག་མཉམ་སྤྱོད་ཀྱིས་དམག་
དཔུང་རྣམས་མངའ་ཁུལ་གྱི་མཚོ་ཐོག་ཏུ་དགྲ་བོའི་གཏོར་སྐྱོན་ལ་འཇིགས་སྣང་
མེད་པར་འགྲོ་བསྐྱོད་བྱེད་ཐུབ་པ་དེ་རེད། དམག་དཔུང་ངམ་སྟོབས་ཤུགས་འཆར་
འགོད་ཀྱི་ནུས་ཤུགས་དེས་ཨ་རིའི་དམག་དཔུང་དེ་ཐེ་ཝན་གྱིས་མཚོན་པའི་རྒྱ་
ནག་དང་ཐག་ཉེའི་མཚོ་ཁའི་རྒྱུད་དུ་རྩོད་རྙོག་འབྱུང་སྐབས་དམག་དཔུང་མགྱོགས་
མྱུར་དང་ཐག་ཆོད་པོའི་ངང་ནས་བེད་སྤྱོད་གཏོང་ཐུབ། ཕྱི་ལོ་༡༩༩༠ ནང་རྒྱ་ནག་
གིས་དཔལ་འབྱོར་དང་འཕྲུལ་རིགས་གང་ཅིའི་ཐད་ཞི་བདེ་རྒྱ་མཚོའི་ནུབ་ཕྱོགས་
སུ་ཨ་རིར་(མཚོ་ཐོག་སྟངས་འཛིན་དང་སྟོབས་ཤུགས་འཆར་འགོད་) ཁ་གཏད་གཅོག་ཐུབ་
མེད་པར་མ་ཟད། ཁོང་ཚོའི་ཐབས་ཇུས་ཀྱི་དགོས་གལ་ཁག་ཀྱང་ཕྱོགས་གཞན་དུ་
དམིགས་འབེན་གཏད་ཡོད།
ཕྱི་ལོ་ ༡༩༤༥ ནས་ཞི་བདེ་རྒྱ་མཚོའི་ནུབ་ཕྱོགས་ཀྱི་ཨ་རིའི་སྟོབས་
ཤུགས་གཙོ་བོ་རྡུལ་ཕྲན་མཚོན་ཆ་ཡིས་རྒྱབ་སྐྱོར་བྱས་ཡོད། སྤྱིར་བཏང་། འདིས་
གྲང་དམག་སྐབས་ཀྱི་ཡོ་རོབ་ཁུལ་དུ་ལྟོས་འཇོག་གིས་ཉུང་བའི་མཚོན་ཆ་དཀྱུས་
མའི་(རྡུལ་ཕྲན་མཚོན་ཆ་མ་ཚུད་པའི་) ཚབ་བྱས་པ་དང་བསྡུར་ན་ཨེ་ཤེ་ཡའི་ནང་
ཆ་ཤས་དེ་ཙམ་ཆེན་པོ་བླངས་མེད། ཨ་རིའི་མཚོ་དམག་དང་གནམ་དཔུང་གི་
དབང་ཤུགས་རྩེར་སོན་པའི་ཨེ་ཤེ་ཡའི་ནང་དེ་དགོས་ངེས་ཅན་དུ་གྱུར་མེད། ཕྱི་
ལོ་ ༡༩༥༠ ནང་ཨ་རིས་ཝེ་ཐི་ནམ་གྱི་མངའ་ཁུལ་མཚོ་གླིང་ཁེའུ་མོའེ་དང་མ་ཚུའུ་
དམག་འཁྲུག་ཛ་དྲག་གི་སྐབས་སུ་རྒྱ་ནག་ལ་རྡུལ་ཕྲན་མཚོན་ཆའི་རྒོལ་འཛིངས་
ཀྱི་ཞེད་སྣང་བསྐུལ་ཡོད། གདམ་ཀ་འདི་ཕྱི་ལོ་༡༩༦༤ ནས་རྒྱ་ནག་གིས་རྡུལ་ཕྲན་
མཚོན་ཆ་བཟོ་འགོ་བརྩམས་པ་ནས་བཟུང་མེད་པར་བཏང་བ་དང་། ཕྱི་ལོ་ ༡༩༧༠
ནང་རྒྱ་ནག་གིས་རྡུལ་ཕྲན་མཚོན་ཆ་ཨ་རིའི་གླིང་ཆེན་ལ་སྙོབ་ཐུབ་པའི་མེ་ཤུགས་
འཕུར་མདའ་བཟོས་པ་ནས་བཟུང་གདམ་ཀ་དེ་རྩ་མེད་གྱུར། གང་ལྟར་རྒྱ་ནག་གིས་
ཨ་རིའི་གླིང་ཆེན་གཏོར་བཅོམ་བྱེད་ཐུབ་པའི་ནུས་པ་གང་ལ་གང་འཚམ་གྱིས་ད་
དུང་ཆུང་ཆུང་ཡིན་པ་དང་། རྒྱ་ནག་གིས་གྲང་དམག་སྐབས་སུ་ཨ་རི་དང་ཨུ་རུ་སུ་
གཉིས་ཀྱིས་འཛུགས་སྐྲུན་བྱས་པའི་དམག་གི་གོ་མཛོད་ཆེན་པོ་དེ་འདྲ་རྒྱག་པར་
འབད་རྩོལ་དེ་ཙམ་བྱས་མེད། དེ་བས་རྒྱ་ནག་གི་རྡུལ་ཕྲན་མཚོན་ཆའི་སྟོབས་
ཤུགས་དེ་དམག་དཔུང་གི་ཧེ་བག་ནང་དུ་ཞན་ཆར་གྱུར་ཡོད།
ཧེ་བག་གི་འཕོ་འགྱུར།
རྒྱུན་རིང་པོ་ཞིག་ལ་ཞི་བདེ་རྒྱ་མཚོའི་ནུབ་ཕྱོགས་སུ་ཨ་རིའི་དམག་དཔུང་གི་
གནས་བབས་ལ་དོན་དངོས་ཐོག་ཉམས་ཚོད་ལེན་མཁན་བྱུང་མེད། ཝེ་ཐི་ནམ་
གྱི་དམག་འཁྲུག་རྗེས་སུ་ཨ་རིའི་དམག་དཔུང་གིས་ཨེ་ཤེ་ཡའི་ནང་དམག་འཁྲུག་
བརྒྱབ་མེད་པ་དང་། དམག་འཁྲུག་འབྱུང་ངེས་པའི་གཉན་འཕྲང་གི་དུས་ཚོད་ཅིག་
ཀྱང་ཤར་མེད། ཉམས་ཚོད་ལེན་མཁན་དེ་འདྲ་མ་བྱུང་བའི་རིང༌། ཨ་རིའི་ངོས་ནས་
དམག་དཔུང་གི་ཐབས་ལམ་རྒྱུན་གནས་ཐོག་ཨེ་ཤེ་ཡའི་མངའ་ཁུལ་དུ་འགོ་གཙོ་
ཡིན་ཤག་ཤག་བྱས་ནས་བསྡད་པ་རེད། འོན་ཀྱང་། རྒྱ་ནག་གི་དམག་དཔུང་གི་
དམིགས་ཡུལ་དང་སྟོབས་ཤུགས་ལ་འགྱུར་ལྡོག་བྱུང་བ་དང༌། ཕྱི་ལོ་ ༡༩༩༠ ནང་
ནས་བཟུང་དམག་དཔུང་གི་ཁྱད་པར་ལ་འགྱུར་བ་ཐེབས་འགོ་བརྩམས། འདི་ལ་
འཕེལ་རིམ་གསུམ་གྱིས་ཁ་ལོ་བསྒྱུར་ཡོད།
དང་པོ། རྒྱ་ནག་གི་དཔལ་འབྱོར་ཡར་རྒྱས་སུ་སོང་བ་དང་ལྷན་དུ་བདེ་སྲུང་
གི་སྔོན་རྩིས་འཕར་བ་དང༌།
གཉིས་པ། གླིང་ཆེན་ཁྱོན་ཡོངས་ལ་ཉེན་ཚབས་ཆེ་བའི་ཨུ་རུ་སུ་འཐོར་ཞིག་
ཏུ་ཕྱིན་པ་དེས་རྒྱ་ནག་ལ་སྐམ་སའི་དམག་དཔུང་(རྐང་དམག) ནས་མཚོ་དམག་
སྟོབས་ཤུགས་ལ་བསྒྱུར་བའི་གོ་སྐབས་བྱུང་བ།
གསུམ་པ། ཨུ་རུ་སུའི་ཁོངས་གཏོགས་རྒྱལ་ཁབ་ཁག་ནས་རྒྱ་ནག་ལ་
དམག་དཔུང་གི་འཕྲུལ་རིགས་བཙོང་བ་དེས་རྒྱ་ནག་གི་སྟོབས་ཤུགས་གང་
མགྱོགས་ངང་སྤེལ་ཐུབ་པ་བྱུང་ཡོད།
གྲུབ་འབྲས་ནི་ཧ་ལས་པ་ཞིག་སྟེ་འདས་པའི་ལོ་བཅུ་ཕྲག་གཉིས་ཀྱི་རིང་རྒྱ་
ནག་གི་མཚོ་དམག་དང་གནམ་དམག་གི་ནུས་ཤུགས་མགྱོགས་མྱུར་ངང་འཕེལ།
དྲི་བ་གཙོ་བོ་རྣམས་ནི་འདི་དག་ཡིན། རྒྱ་ནག་གིས་མཚོ་དམག་སྟོབས་ཤུགས་
རྒྱ་བསྐྱེད་ནས་གྲུབ་འབྲས་གང་ཞིག་ཐོབ་ཐུབ་བམ། ཁོང་ཚོར་ད་ལྟའི་བར་དུ་གྲུབ་
འབྲས་ག་ཚོད་ཅིག་ཐོབ་ཡོད་དམ། ཨ་རིས་མུ་མཐུད་དུ་འགོ་གཙོའི་གནས་བབས་
རྒྱུན་སྐྱོང་ཐུབ་ཀྱི་ཡོད་མེད་ལ་འབྲེལ་བ་ཅི་ཞིག་ཡོད་དམ།
རྒྱ་ནག་གི་དམིགས་ཡུལ་ཁག་གི་དོགས་འདྲི་ལ་ལན་གསུམ་ཙམ་ཡོད་སྲིད།
ཁོ་ཚོའི་དམིགས་ཡུལ་ཆེ་ཤོས་ནི་(ཆུ་སྔོན་པོ) མཚོ་དམག་གི་སྟོབས་ཤུགས་ཀྱི་
ཆེད་དུ་འབད་པ་དེ་ཡིན། གསལ་ཙམ་ཞུས་ན། གནམ་གྲུ་ཁྱེར་བའི་གྲུ་གཟིངས་དང༌།
མཚོ་་དམག རྒྱང་རིང་སྙོབ་ཐུབ་པའི་ཆུ་འཛུལ་དམག་གྲུ་སོགས་བེད་སྤྱོད་གཏོང་
ཐུབ་པ་དང༌། གནམ་མཚོ་གཉིས་ཀྱི་དམག་དཔུང་གི་སྟོབས་ཤུགས་ཨེན་ཌི་ཡན་
(ཧིན་དྷུ་རྒྱ་མཚོ) དང་ཞི་བདེ་རྒྱ་མཚོའི་ནུབ་ཕྱོགས། ཡང་ན་དེ་ལས་བརྒལ་བའི་
འཆར་འགོད་བྱེད་རྒྱུ་བཅས་ཡིན། རྒྱུ་མཚན་གསལ་ཤོས་ནི་ཁོང་ཚོས་ཆེས་གནད་
འགག་ཅན་གྱི་མཚོ་ཐོག་གི་ཚོང་ལས་སྲུང་སྐྱོབ་བྱེད་པ་དང༌། དམིགས་བསལ་གྱི་
འགྲན་ཡ་རྒྱལ་ཁབ་ཨ་རི་དང་རྒྱ་གར་ནས་བཀག་སྡོམ་བྱེད་སླ་བའི་(Gulf) མཚོ་
ཁུག་མངའ་ཁུལ་ནས་རྡོ་རླངས་དང་ས་སྣུམ་ནང་འདྲེན་བྱེད་རྒྱུ་དེ་ཡིན། སྔོན་མ་ཨ་
རི་དང་ཨུ་རུ་སུ་གཉིས་ཀྱིས་འགྲན་སྡུར་བྱས་པ་ལྟར་རྒྱ་ནག་རང་ཉིད་ཀྱིས་མཚོ་
རྒྱུད་ལས་བརྒལ་བའི་རྒྱང་རིང་གི་ཕྱོགས་སུ་ཆབ་སྲིད་ཀྱི་ཤུགས་རྐྱེན་སྤེལ་བའི་
འདུན་པ་ཆེན་པོ་ཡོད་ཀྱང་སྲིད། དེ་ལས་འདུན་པ་ཅུང་ཆུང་བའི་ངང་རྒྱ་ནག་གིས་
གཅིག་བྱས་ན་གནས་སྐབས་རིང་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་དུ་བྱ་
སྤྱོད་དེ་དག་སྤེལ་འདོད་ཡོད། འདིས་ཁོང་ཚོས་ཤར་ཨེ་ཤེ་ཡའི་ནང་མངའ་ཁུལ་གྱི་
འགོ་གཙོ་བྱེད་པའི་མངོན་འདོད་ལ་གཞོགས་འདེགས་བྱེད་ཀྱི་ཡོད་ཀྱང་མངའ་ཁུལ་
དེ་ལས་བརྒལ་ཐུབ་མེད།
མཇུག་མཐར། རྒྱ་ནག་གིས་སོ་སོར་སྟོབས་ཤུགས་ངེས་ཅན་ཞིག་བསྐྲུན་
མི་དགོས་པར་ལས་སླ་བོའི་ངང་ཞི་བདེ་རྒྱ་མཚོའི་ནུབ་ཕྱོགས་སུ་ཨ་རིའི་དམག་
དཔུང་འཆར་འགོད་རྣམས་རིམ་གྱིས་ཉམས་དམས་ཡོང་ཐབས་ལ་དམིགས་
ཀྱང་ཆོག་
རྒྱ་ནག་གི་འཆར་གཞི་ཁག་ནས་དཔེར་མཚོན་ཙམ་བརྗོད་ན། དལ་བོ་
ཡིན་ཡང་ཨུ་ཚུགས་ཆེན་པོའི་སྒོ་ནས་གནམ་གྲུ་འཕུར་སྐྱོད་ཐུབ་པའི་གྲུ་གཟིངས་
ལས་འཆར་ཐོག་ཤུགས་རྒྱག་གི་ཡོད་པ་དེས་ཅི་ཞིག་སྟོན་གྱི་འདུག་ཟེར་ན། ཁོང་
ཚོས་ཨ་རིའི་མཚོ་དམག་ལ་དཔེ་བལྟས་ནས་མ་འོངས་མཚོ་དམག་གི་གཞོགས་
འདེགས་འོག་མངའ་ཁུལ་གྱི་འགོ་གཙོ་བྱེད་རྒྱུ་དེ་རེད། གལ་སྲིད་འདི་རྒྱ་ནག་གི་
དམིགས་ཡུལ་ཡིན་ན། ཁོང་ཚོས་དེ་ལེགས་འགྲུབ་ཡོང་བར་ད་དུང་རྒྱང་ཐག་ཧ་
ཅང་རིང་། འོན་ཀྱང། རྒྱ་ནག་གིས་བག་ཡོད་ངང་རང་ཉིད་ཀྱི་དམིགས་ཡུལ་ཁ་
ཤས་བསྒྲུབ་ཐུབ་པ་དེ་ཉིད་ཧ་ཅང་གལ་ཆེན་པོ་ཞིག་ཏུ་གྱུར་འདུག ཞི་བདེའི་རྒྱ་
མཚོའི་ལྷོ་ཕྱོགས་སུ་ཨ་རིའི་སྟོབས་ཤུགས་ལ་ཚད་བཀག་བཟོས་པ་དེས་རྒྱ་ནག་
གིས་ཨེ་ཤེ་ཡའི་མངའ་ཁུལ་གྱི་ཨ་རིའི་སྟོབས་ཤུགས་ལྟེ་བ་དང་ཐབས་ཇུས་ཀྱི་
གནད་འགག་ལ་ཁ་གཏད་བཅག་པ་ཞིག་དང༌། རྒྱ་ནག་ནང་དུ་རང་ཉིད་ཀྱི་དམིགས་
ཡུལ་ངེས་ཅན་ཞིག་འགྲུབ་པའི་གནས་སྟངས་ལ་སླེབས་ཡོད།
མི་ལོ་བཅུ་ཕྲག་གཉིས་རིང་རྒྱ་ནག་ཕྱོགས་ནས་གནམ་མཚོ་གཉིས་ཀྱི་
དམག་དཔུང་རྒྱ་བསྐྱེད་བྱས་པ་དེས་ ༡༩༤༥ ལོར་ཨེ་ཤེ་ཡའི་སྟོབས་ལྡན་རྒྱལ་
ཁབ་ཉི་ཧོང་ཕམ་ཉེས་སུ་བཏང་ནས་བཟུང་ཞི་བདེ་རྒྱ་མཚོའི་ནུབ་ཕྱོགས་སུ་ཨ་
རིའི་མཚོ་ཐོག་གི་སྟོབས་ཤུགས་ལ་ཚབས་ཆེའི་དོ་ཟླ་བྱེད་མཁན་ཐོག་མ་དེ་ཡིན།
འདི་ནི་འགྲན་ཟླ་བྲལ་བའི་རྒྱལ་ཁབ་ཀྱི་བྱ་གཞག་ཅིག་ཏུ་མཐོང༌། ལོ་ཁ་ཤས་གོང་
ནས་མི་རྣམས་ཀྱིས་ཨ་རིའི་དམག་དཔུང་གིས་འཛམ་གླིང་ཕྱོགས་གང་དུའང་རང་
གི་དགྲ་བོར་ཐག་ཆོད་པའི་ངང་གདོང་ལེན་བྱེད་རྒྱུ་ལས་སླ་བོ་ཡིན་སྐོར་བརྗོད་པ་
རེད། འདི་ནི་ནམ་རྒྱུན་གྱི་འུད་གཏམ་སྒྲོག་པ་རང་ཡིན་པ་ནི་ཨེ་རག་དང་ཨ་ཧྥི་
རྒན་གྱི་གནས་སྟངས་ཀྱིས་གསལ་སྟོན་བྱས་ཡོད། འདིས་ཨ་རིར་དམག་དཔུང་
སྟོབས་ཤུགས་ཀྱི་རང་བཞིན་ལ་གོ་ནོར་ཆེན་པོ་ཞིག་ཐེབས་ཡོད་པ་གསལ་ཐུབ།
ཨ་རི་ནི་རྒྱལ་སྲུང་འགྲོ་སོང་ཆེ་ཤོས་དང༌། དེང་རབས་འཕྲུལ་རྩལ་ལེགས་ཤོས།
དམག་གྲུ་དང་གནམ་གྲུ་འཕུར་བསྐྱོད་ཐུབ་པའི་དམག་གྲུ་ཆེ་ཤོས་མང་པོ་ཡོད། འདྲ་
མཚུངས་ཀྱི་འགྲན་སྡུར་ཁྲོད་ཨ་རི་ནི་རྒྱ་ནག་ལས་རྟག་པར་རྒྱལ་ངེས་ཡིན། འོན་
ཀྱང༌། ཞི་བདེ་རྒྱ་མཚོའི་ནུབ་ཕྱོགས་སུ་ཁོང་གཉིས་ཀྱི་འགྲན་སྡུར་དེ་འདྲ་མཚུངས་
ཀྱི་གནས་སྟངས་ཤིག་མིན། ཆ་མི་སྙོམས་པའི་གནས་སྟངས་ཁ་ཤས་ཡོད་པ་དང་།
ཆ་མི་སྙོམས་པའི་གནས་སྟངས་འདིའི་སྟོབས་ཤུགས་ཀྱི་ཧེ་བག་རྒྱ་ནག་གི་མཐུན་
ཕྱོགས་སུ་ཡོད།
དང་པོ། ཨ་རི་ནི་འཛམ་གླིང་གི་ཕྱོགས་གང་སར་དམིགས་ཡུལ་དང་དོ་སྣང་
ཅན་གྱི་སྟོབས་ཆེན་རྒྱལ་ཁབ་ཅིག་ཡིན་པ་དང་དུས་མཚུངས་སུ་རྒྱ་ནག་ནི་ཉུང་
མཐར་ཡང་ལོ་བཅུ་ཕྲག་ཁ་ཤས་རིང་གཙོ་བོ་ཨེ་ཤེ་ཡའི་ནང་སྟོབས་ཆེན་རྒྱལ་ཁབ་
ཅིག་ཏུ་གནས་རྒྱུ་དེ་རེད། དོན་དངོས་ཐོག་ཁོང་ཚོ་ནི་ཨེ་ཤེ་ཡའི་ཤར་ཕྱོགས་ཀྱི
སྟོབས་ཆེན་རྒྱལ་ཁབ་ཅིག་ཡིན་པ་དང་། ཁོང་ཚོའི་དམིགས་ཡུལ་ཡང་རང་ཉིད་ཀྱི་
རྒྱལ་མཚམས་འདབས་འབྲེལ་ཨེ་ཤེ་ཡའི་གླིང་ཆེན། ཞི་བདེ་རྒྱ་མཚོའི་ནུབ་ཕྱོགས་
དང་འབྲེལ་བའི་ཨེ་ཤེ་ཡའི་ཤར་ཕྱོགས་མངའ་ཁུལ་ཁག་དམིགས་འབེན་དུ་བཟུང་
ཡོད། དེའི་ནང་དོན་ནི་ཨ་རིའི་ཐབས་ཇུས་ཀྱི་ལྗིད་ཚད་གོ་ལ་ཁྱོན་ཡོངས་སུ་ཁྱབ་
བཞིན་ཡོད་པའི་སྐབས་འདིར་རྒྱ་ནག་གིས་མངའ་ཁུལ་གཅིག་གི་ནང་དུ་རིག་པ་
སྒྲིམ་བཞིན་ཡོད།
གཉིས་པ། རྒྱ་ནག་ལ་མཚོན་ན་ཁོང་ཚོ་རང་ཉིད་ཀྱི་སྒོ་འགྲམ་དུ་ཨ་རིར་
འགྲན་སྡུར་བྱེད་པར་མཐུན་རྐྱེན་མང་པོ་ཚང་ཡོད། ཨ་རིའི་ཕྱོགས་ནས་ཁོ་ཚོའི་
སྟོབས་ཤུགས་དེ་ཞི་བདེ་རྒྱ་མཚོའི་ཕྱོགས་ཡོངས་དང༌། ཁ་ཐོར་དུ་གནས་པའི་
དམག་གི་རྟེན་གཞི། དཔེར་ན། རྒམ་དང་ཨོ་ཀེས་ན་ཝ་ས་ཁུལ་ (Guam and
Okinawa) སོགས་སུ་ཆགས་ཡུལ་ཡག་པོ་མེད་པ་དང༌། ཆབ་སྲིད་བརྟན་བརླིང་
མེད་པའི་ས་ཁུལ་སོགས་ལ་འགྲེམས་འཇོག་བྱེད་དགོས་བྱུང་ཡོད། དེས་ཞི་བདེ་
རྒྱ་མཚོའི་ལྷོ་ཕྱོགས་སུ་ཨ་རིའི་དམག་དཔུང་གི་འགུལ་སྐྱོད་རྒྱུན་གནས་ཡོང་བར་
འགྲོ་གྲོན་ཐད་ཁྱད་པར་ཆེན་པོ་བཟོས་ཡོད། དེ་བས་ཨ་རིར་གནད་འགག་ཆེན་པོ་
ཡིན་སར་རྒྱ་ནག་གི་ནུས་པ་ཆུང་ཆུང་བཏོན་ནས་གྲུབ་འབྲས་ཆེན་པོ་ལེན་ཐུབ།
གསུམ་པ། གལ་ཆེ་ཤོས་ནི་རྒྱ་ནག་གི་གཞི་རྩའི་བྱེད་སྒོ་ཁག་གི་དམིགས་
ཡུལ་ཨ་རི་དང་བསྡུར་ན་ཁྱད་པར་ཆེན་པོ་ཡོད་པ་སྟེ། ཁོ་ཚོས་སྟབས་བདེ་བོ་དང་
འགྲོ་སོང་ཆུང་བའི་ཐོག་ནས་དམིགས་ཡུལ་སྒྲུབ་ཐུབ་ཀྱི་ཡོད། ཨེ་ཤེ་ཡའི་མངའ་
ཁུལ་གྱི་འགོ་གཙོ་བྱེད་པར་ཨ་རིའི་ཕྱོགས་ནས་ངེས་པར་དུ་ཁོ་ཚོའི་ཕྱི་འབྲེལ་ཐབས་
ཇུས་ཀྱི་རྒྱབ་སྐྱོར་འོག་གནམ་གྲུ་འཕུར་སྐྱོད་ཐུབ་པའི་གྲུ་གཟིངས་དང་མཚོ་དམག་
གི་སྟོབས་ཤུགས་བེད་སྤྱོད་གཏོང་ཐུབ་དགོས་པ་དང༌། གལ་སྲིད་ལས་དོན་གཞན
མང་པོ་ཞིག་བྱེད་མ་ཐུབ་ཀྱང་ཁོང་ཚོའི་ཨེ་ཤེ་ཡའི་ནང་གི་མངོན་འདོད་སྒྲུབ་ཐུབ་
པ་ལ་འབད་རྩོལ་བྱེད་དགོས། དེ་ལེགས་འགྲུབ་ཡོང་བར་ཁོ་ཚོས་དམིགས་བསལ་
མཚོ་ཐོག་གཙོ་བྱས་པའི་དམག་གི་རྟེན་གཞི་ཁག་ལ་གཏོར་རྒོལ་མི་ཡོང་བའི་ཆེད་དུ་
སྲུང་སྐྱོབ་བྱེད་ཐུབ། རྒྱ་ནག་ཕྱོགས་ལ་མཚོན་ན་ལས་སླ་བོའི་ངང་བསྒྲུབ་ཐུབ་པའི་
ལས་དོན་ཡོད་པ་ཁག་ནི་ཁོ་ཚོས་མཚོ་ཐོག་སྟངས་འཛིན་བྱེད་མི་དགོས་པར་“མཚོ་
ཐོག་དགག་ལན་” སྤྲད་པས་ཆོག ཁོང་ཚོས་རང་ཉིད་ཀྱི་གདམ་ཀ་ལྟར་ཨ་རིའི་མཚོ་
དམག་ལ་ཡུལ་དུས་གང་རུང་ཞིག་ཏུ་གཏོར་རྒོལ་ཐུབ་པ་དང༌། ཨ་རིའི་བྱ་སྤྱོད་ལ་
བཀག་འགོག་བྱེད་ཐུབ་པའི་ཞེད་སྣང་སློང་ཐུབ་པ་ཙམ་གྱིས་ཆོག
འཕྲུལ་རིགས་དང་དམག་དཔུང་བཀོལ་སྤྱོད་ཀྱི་དགེ་མཚན་ལྡན་ན་མཚོ་
ཐོག་སྟངས་འཛིན་གྱི་ཐབས་ཇུས་དང་མཚོ་ཐོག་བཀག་འགོག་གི་ཐབས་ཇུས་
གཉིས་ལས་བཀག་འགོག་ཐབས་ཇུས་དེ་སྒྲོམ་གཞིའི་གནད་འགག་ལ་སྟབས་བདེ་
ཞིང་འགྲོ་གྲོན་ཉུང་བའི་སྒོ་ནས་ལག་བསྟར་བྱེད་ཐུབ། རྒྱུ་མཚན་ནི་ལས་སླ་བོ་
ཡིན། གནམ་གྲུ་འཕུར་སྐྱོད་ཐུབ་པའི་དམག་གྲུ་དང་ཐུན་མོང་དུ་སྤྱོད་པའི་མཚོ་གྲུ་
རྣམས་རྙེད་སླ་ཞིང་གཏོར་རྒོལ་གཏོང་སླ་བོ་ཡོད་པར་མ་ཟད། དེ་དག་གཏོར་རྒོལ་
གཏོང་བྱེད་ཀྱི་མཚོན་ཆ་དང་བསྡུར་ན་རིན་གོང་ཆེན་པོ་ཡིན། དམག་གྲུ་དེ་ཚོ་རྙེད་
སླ་བོ་ཡོད། གང་ཡིན་ཟེར་ན་དེ་ཚོ་ལེབ་ལེབ་དང་ཐོག་ཁེབས་མེད་པའི་མཚོ་ངོས་
སུ་གཞི་རྒྱ་ཆེན་པོ་དང་དལ་བོའི་ངང་འགུལ་སྐྱོད་བྱེད་ཀྱི་ཡོད་པ་དང༌། ལྷག་པར་
དུ་ཉེ་བའི་ལོ་བཅུ་ཕྲག་ཁ་ཤས་རིང་(མིས་བཟོས) ཚོར་བ་ཧ་ཅང་སྐྱེན་པོའི་འཕྲུལ་
རིགས་ཡར་རྒྱས་སོང་བ་དེས་དམག་གྲུ་རྣམས་ལས་སླ་བོའི་ངང་ངོས་འཛིན་བྱེད་
ཐུབ་ལ། ཐེངས་གཅིག་རྙེད་པ་ཡིན་ན་དེ་ཚོར་གཏོར་རྒོལ་གཏོང་རྒྱུ་ནི་གང་ལ་
གང་འཚམ་སྟབས་བདེ་བོ་ཡིན། རྒྱང་རིང་སྙོབ་ཐུབ་པའི་མེ་ཤུགས་འཕུར་མདའ།
དཔེར་ན། མཚོ་གྲུ་གཏོར་བྱེད་ཀྱི་མཚོན་ཆ་དེ་ཚོ་འགོག་རྒོལ་བྱེད་རྒྱུ་ཧ་ཅང་དཀའ་
ལ༑ ལྷག་པར་དུ་མཚོན་ཆ་དེ་འདྲ་མང་པོ་དུས་གཅིག་ཏུ་བེད་སྤྱོད་བཏང་བ་ཡིན་
ན་ཁ་གཏད་གཅོག་རྒྱུ་དེ་བས་ཀྱང་དཀའ། རིན་ཐང་ཆེས་ཆེ་བའི་གནམ་གྲུ་འཁྱེར་
ཐུབ་པའི་གྲུ་གཟིངས་ཆེན་པོ་དེ་དག་དམིགས་འབེན་དུ་བཟུང་སྟེ་མེ་ཤུགས་འཕུར་
མདའ་གང་མང་བེད་སྤྱོད་བཏང་ནས་ཁོ་ཚོའི་སྲུང་སྐྱོབ་ཀྱི་ནུས་པ་མེད་པར་གཏོང་
རྒྱུར་སྟབས་བདེ་བ་ཡིན། དེ་ལས་ཀྱང་ཉེན་ཁ་ཆེ་བ་ནི་མཚོ་འཛུལ་དམག་གྲུ་རྣམས་
རེད། དེ་དག་ནི་གང་དུ་ཡོད་མེད་རྩད་ཆོད་དཀའ་ཞིང༌། དེ་དག་གི་ཆུ་འོག་འབར་
མདེལ་མཚོན་ཆ་རྣམས་ནུས་སྟོབས་ཤིན་ཏུ་ཆེ། འོན་ཀྱང་། ཆུར་འཛུལ་དམག་
གྲུ་དཔེར་ན། སྒྲིག་ཁྲིམས་མི་བརྩི་བ་ཁག་གཅིག་ཡོད་ལ་དེ་ཚོ་རྩད་ཆོད་དཀའ་བ་
དང་དེ་ཚོ་མཚོ་དམག་ལ་རྒྱང་ཐག་རིང་པོའི་ས་ནས་ཉེན་ཁ་སྤྲོད་ཐུབ་པར་བརྟེན་དེ་
ཚོར་དམིགས་བསལ་ཅན་དུ་གྱུར་ཡོད། གཅིག་བྱས་ན་རྐྱེན་གཞན་གང་རུང་ལས་
ཀྱང་གལ་ཆེ་བ་ཞིག་ནི། གསང་བའི་ཆུ་འཛུལ་དམག་གྲུ་དང་མཚོ་ངོས་ཀྱི་གླགས་
རྙེད་སླ་བའི་རང་བཞིན་ཅན་གྱི་མཚོ་གྲུའི་བར་གྱི་ཁྱད་པར་འདིས་ད་ལྟའི་(མཚོ་ཐོག་
འགོག་རྒོལ་དང་མཚོ་ཐོག་སྟངས་འཛིན་) བར་གྱི་ཆ་སྙོམས་མེད་པའི་རྨང་གཞིར་གྱུར་
ཡོད། ཚོར་བ་སྐྱེན་པོའི་འཕྲུལ་རིགས་གསར་གཏོད་ཀྱིས་ཆུར་འཛུལ་དམག་གྲུ་
རྣམས་ཆུའི་འོག་ཏུ་ཡིབ་སྡོད་པའི་ནུས་པ་མེད་པར་མ་བཏང་བར་དུ་ཆ་སྙོམས་མིན་
པའི་གནད་དོན་འདི་མུ་མཐུད་གནས་རྒྱུ་ཡིན།
མཐའ་སྡོམ། ཞི་བདེ་རྒྱ་མཚོའི་ནུབ་ཕྱོགས་སུ་ཨ་རྒྱ་གཉིས་ཀྱི་མངོན་འདོད་
དྲག་པོ་དེ་ཆ་སྙོམས་མིན་ལ་གཏིང་ཟབ་པོ་ཞིག་ཡོད། གོ་ལ་གཅིག་གྱུར་གྱི་འཛམ་
གླིང་འདིའི་ནང་དུ་ཡང་། རྒྱལ་ཁབ་གང་རུང་གི་ཐབས་ཇུས་ཀྱི་མངོན་འདོད་ཁག་
ལ་ས་བབ་ཀྱིས་ཤུགས་རྐྱེན་ཆེན་པོ་སྤྲོད་ཐུབ། ཨ་རིས་ཡུན་བསྲིང་གིས་འབད་
འབུངས་བྱས་པའི་མངོན་འདོད་གཙོ་བོ་ནི་རང་ཡུལ་དང་ཐག་ཉེ་བའི་ཞི་བདེ་རྒྱ་
མཚོའི་ནུབ་ཕྱོགས་མངའ་ཁུལ་དུ་དམིགས་པ་གཏད་ཡོད། དེ་དང་གཅིག་མཚུངས་
ལྟར། རྒྱ་ནག་གི་ཕྱོགས་ནས་ཀྱང་ཞི་བདེ་རྒྱ་མཚོའི་ནུབ་ཕྱོགས་དང་ཨེ་ཤེ་ཡའི་
སྐམ་ས་ཆེན་མོར་དམིགས་འབེན་དུ་བཟུང་ཡོད། དེ་བས་ཨ་རི་དང་བསྡུར་ན་ཨེ་
ཤེ་ཡའི་ནང་རྒྱ་ནག་ལ་ཁེ་གྱོང་ཆེན་པོ་ཡོད། དེར་བརྟེན་གནས་སྟངས་ཚང་མ་འདྲ་
པོ་གྱུར་འདུག་ན། རྒྱ་ནག་གིས་ཨ་རི་དང་བསྡུར་ན་ཉེན་ཁ་ཆེ་བ་དང་གྱོང་གུན་ཆེ
བར་གདོང་ལེན་བྱེད་ངེས་རེད། ཕྱོགས་གཉིས་ཀྱི་དམག་དཔུང་གི་ནུས་སྟོབས་ཀྱི་
ཁྱབ་ཚད་ཐག་ཉེ་རུ་འགྲོ་བ་དང་དུས་མཚུངས་ཀྱི་འདྲ་མཉམ་མིན་པའི་གནད་འགག་
དེས། མཐའ་མཇུག་གི་འཆར་གཞི་དེ་དམག་འཁྲུག་གམ་ཡང་ན་ཞི་བདེ་ཆགས་
མིན་ལ་ཐུག་གི་ཡོད། དེའི་རྒྱུན་རིང་གི་ཤུགས་རྐྱེན་ནི་ཕྱོགས་གཉིས་ཀའི་ཐག་
གཅོད་ལ་རག་ལས།
རྒྱ་ནག་ལ་གྲུབ་འབྲས་ཅི་ཞིག་བྱུང་ཡོད་དམ།
ད་ལྟའི་རྒྱ་ནག་ནི་ལོ་བཅོ་ལྔའི་གོང་དང་མི་འདྲ་བར་ཨ་རིའི་མཚོ་གྲུ་རྣམས་རྙེད་
ཐུབ་པ་དང་ཆུའི་ནང་ནུབ་ཐུབ་པའི་འཇོན་ཐང་ཡོད། དེས་ཨ་རིའི་གནམ་གྲུ་
འཁྱེར་ཐུབ་པའི་གྲུ་གཟིངས་དང་མཚོ་དམག་རྣམས་འགག་རྩའི་སྐབས་སུ་གདོང་
ལེན་ཆེད་གཏོང་རྒྱུར་ཉེན་ཁ་ཆེན་པོ་ཞིག་སླེབས་ཡོད། གནས་སྟངས་མང་པོ་
ཞིག་གི་འོག་ཏུ་རིན་ཐང་ཧ་ཅང་ཆེ་བའི་གྲུ་གཟིངས། དཔེར་ན། གནམ་གྲུ་འཁྱེར་
ཐུབ་པའི་གྲུ་གཟིངས་རྣམས་རྒྱ་ནག་གི་(མཚོ་ཐོག་འགོག་རྒོལ) ཁ་གཏད་དུ་གཏོང་
བ་ནི་ཝ་ཞིན་ཊོན་ལ་མཚོན་ན་ལག་བསྟར་རུང་བའི་ཐབས་ཇུས་ཀྱི་གདམ་ཀ་
ཞིག་མིན།
རྒྱ་ནག་གིས་གྲུབ་འབྲས་དེ་ཇི་ལྟར་བླངས་པའི་སྐོར་ལ་རྩོམ་ཡིག་མང་པོ་
ཞིག་མཐོང་རྒྱུ་འདུག འོན་ཀྱང་། ང་ཚོས་དེའི་སྐོར་ལ་བསྐྱར་དུ་ཞིབ་འཇུག་བྱེད་རྒྱུ་
དེ་གནད་འགག་ཆེན་པོར་གྱུར་མེད། གནས་སྟངས་གཙོ་བོ་ནི་ང་ཚོའི་མིག་མདུན་
དུ་གསལ་ཐག་ཆོད་ཡོད། དང་པོ། རྒྱ་ནག་གིས་དེང་རབས་ཅན་དང་ཁུ་སིམ་ཅན་
གྱི་ཆུ་འཛུལ་དམག་གྲུའི་ཐོག་མ་རྩ་ཕོན་ཆེན་པོ་ཞིག་བཏང་ཡོད་པར་མ་ཟད། རྡུལ་
ཕྲན་མཚོན་ཆ་ལྡན་པའི་ཆུ་འཛུལ་དམག་གྲུའི་ཐོག་ཏུ་ཡང་མ་རྩ་གཏོང་ཤུགས་ཆེ་
རུ་ཕྱིན་ཡོད། ཆུར་འཛུལ་དམག་གྲུ་དེ་ཚོ་ཨ་རིའི་དམག་གྲུ་ནང་བཞིན་སྤུས་ཀ་དང་
བཀོལ་སྤྱོད་ཡག་པོ་གཏོང་ཤེས་ཀྱི་མེད་ཀྱང༌། དེ་ཚོས་ཤར་ཨེ་ཤེ་ཡའི་མངའ་ཁུལ་
དུ་འགུལ་སྐྱོད་བྱེད་བཞིན་པའི་ཨ་རིའི་མཚོ་གྲུ་རྣམས་ལ་ཉེན་ཁ་ཆེན་པོ་སྤྲོད་ཐུབ།
གཉིས་པ། རྒྱ་ནག་གིས་ཨུ་རུ་སུ་དང་འདྲ་བའི་མི་རབས་བཞི་པའམ་དེང་
རབས་ཅན་གྱི་གནམ་གྲུ་འཁྱེར་ཐུབ་པའི་དམག་གྲུ་རྒྱ་བསྐྱེད་གཏོང་བཞིན་ཡོད།
གནམ་གྲུ་ལ་གནམ་གྲུའི་ཁ་གཏད་གཅོག་ཐུབ་པ་འདིས་ད་དུང་ཨ་རིའི་གནམ་གྲུ་ལ་
འགྲན་མི་ཐུབ་མོད། རང་ཡུལ་དུ་རྟེན་གཞི་བྱས་པའི་དམག་དཔུང་དང་རྒྱ་ནག་གི་
བདེ་སྲུང་མཚོ་དམག་གི་ཐག་ཉེ་སར་བཀོལ་སྤྱོད་བྱེད་ཀྱི་ཡོད་པའི་ཁོ་ཚོའི་གྲངས་
འབོར་གྱིས་ཁྱད་པར་ཆེན་པོ་བཟོ་ཐུབ། རེན་ཌི་སྒྲིག་འཛུགས་ཀྱི་ཞིབ་འཇུག་
ལྟར་ན་ཐེ་ཝན་མངའ་ཁུལ་དུ་གནམ་དམག་བརྒྱབ་པ་ཡིན་ན་ཨ་རིས་རྒྱལ་ཁ་ལོན་
རྒྱུ་ཁག་པོ་ཡིན་པའི་བསམ་ཚུལ་བརྗོད་འདུག དཔེར་ན། རྒྱ་ནག་གི་ས་བབ་དང་
གྲངས་འབོར་གྱི་དགེ་མཚན་ལ་ཁ་གཏད་བྱེད་པ་ལྟ་བུ་རེད།
གསུམ་པ། རྒྱ་ནག་གིས་གྲུ་གཟིངས་འགོག་རྒོལ་གྱི་མེ་ཤུགས་འཕུར་
མདའ་གསར་བཟོ་བྱས་པའི་གནས་ཚུལ་ཐོན་པ་ལྟར་ན་མེ་ཤུགས་འཕུར་མདའ་
རྣམས་རིན་ཐང་ཆེ་བའི་གནམ་གྲུ་འཕུར་སྐྱོད་ཐུབ་པའི་མཚོ་གྲུ་ཡི་ཁ་གཏད་དུ་བེད་
སྤྱོད་གཏོང་ཐུབ་པ་མ་ཟད་མེ་ཤུགས་འཕུར་མདའ་དཀྱུས་མ་ལས་ཉེན་ཁ་ཧ་ཅང་
ཆེན་པོ་ཡིན།
བཞི་པ། རྒྱ་ནག་གིས་ནུས་སྟོབས་ཆེ་བའི་མྱུལ་ཞིབ་སོ་ལྟའི་ཆེད་དུ་མ་
དངུལ་ཕོན་ཆེན་པོ་གཏོང་གི་ཡོད་པ་དེས་ཨ་རིའི་མཚོ་དམག་ལ་དམིགས་འབེན་
གཏོད་པ་དང༌། ཨ་རིའི་མྱུལ་ཞིབ་ཀྱི་མ་ལག་གཙོ་བོ་ནུས་མེད་དུ་གཏོང་ཐུབ་པར་
ལེགས་བཅོས་བྱུང་ཡོད།
འཕེལ་ཕྱོགས་འདི་དག་ཚང་མ་ད་ལྟ་གཞི་རྐང་ཚུགས་ཡོད་པ་དང་དེ་དག་
དུས་ཡུན་གང་འཚམ་རིང་མུ་མཐུད་ནས་གནས་རྒྱུ་ཡིན་པ་འདྲ། རྒྱ་ནག་གིས་སྔོན་
མ་ཕྱི་ལོ་ ༡༩༩༠ ནང་གི་ཨུ་རུ་སུའི་ཁོངས་གཏོགས་ཀྱི་རྒྱལ་ཁབ་ཁག་ནས་ཉོས་
པའི་མགོ་རྙོག་ཅན་གྱི་འཕྲུལ་རིགས་བེད་སྤྱོད་གཏོང་ཕྱོགས་སྐོར་སློབ་དགོས་བྱུང་
བར་མ་ཟད། འཕྲུལ་རིགས་དེ་ཚོ་རང་ཉིད་ཀྱིས་བཟོ་བསྐྲུན་བྱེད་པར་དུས་ཚོད་དེ་
ལས་མང་བ་འགོར་ཡོད་པ་རེད། ཁོ་ཚོ་ད་དུང་ལམ་ཐག་རིང་པོ་ཞིག་ལ་བསྐྱོད་
དགོས་པ་སྨོས་ཅི་དགོས། འོན་ཀྱང༌། རྒྱ་ནག་གི་དྲག་པོའི་འཕྲུལ་ལས་ཐོག་ཡར་
རྒྱས་ཆེན་པོ་ཞིག་སོང་མེད་བསམ་སྡོད་པ་ནི་ནོར་འཁྲུལ་ཞིག་རེད།
ཁོ་ཚོའི་དཔལ་འབྱོར་མུ་མཐུད་ཡར་རྒྱས་ལ་སོང་བ་ཡིན་ན་རྒྱ་ནག་གི་བདེ་
སྲུང་སྔོན་རྩིས་མགྱོགས་མྱུར་ངང་འཕེལ་བའི་ནུས་པ་མུ་མཐུད་དུ་གནས་རྒྱུ་རེད།
ཨུ་རུ་སུའི་ཕྱོགས་ནས་ཉེན་ཁ་མ་སླེབས་པ་ཡིན་ན། རྒྱ་ནག་གིས་བདེ་སྲུང་སྔོན་
རྩིས་དེ་ལས་འབོར་ཆེན་པོ་ཞིག་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་གྱི་མཚོ་
དམག་ནུས་ཤུགས་འཛུགས་སྐྲུན་ཐོག་ལ་གཏོང་ཐུབ་ཀྱི་ཡོད་པ་རེད། ལོ་བཅུ་ཕྲག་
གཉིས་ཀྱི་རྗེས་སུ་རྒྱ་ནག་གི་བདེ་སྲུང་སྔོན་རྩིས་ལོ་རེའི་ནང་བརྒྱ་ཆ་བཅུ་གཉིས་
ཙམ་འཕར་ཡོད་ཀྱང༌། ཨ་རིའི་བརྒྱ་ཆའི་བཞི་དང་གྲངས་ཆུང་བདུན་ཙམ་དང་
བསྡུར་ན་རྒྱ་ནག་གིས་ད་དུང་ལོ་རེའི་ཐོན་སྐྱེད་ཡོང་འབབ་ཀྱི་བརྒྱ་ཆའི་གཉིས་མ་
གཏོགས་གཏོང་གི་མེད། རྒྱ་ནག་གི་བདེ་སྲུང་སྔོན་རྩིས་ད་དུང་ཨ་རིའི་སྔོན་རྩིས་ཀྱི
ལྔ་ཆའི་གཅིག་མ་གཏོགས་ཟིན་གྱི་མེད། འོན་ཀྱང་། སྟོང་ཆ་དེ་མགྱོགས་མྱུར་སྒོས་
ཇེ་ཆུང་དུ་འགྲོ་བཞིན་ཡོད། རྒྱ་ནག་གི་འགྲོ་སོང་ཉུང་བ་དང༌། གོང་ནས་བཤད་ཟིན་
ཆ་སྙོམས་མིན་པའི་དགེ་མཚན་དག་ལ་བལྟས་ན། ཨ་རིའི་ནུས་སྟོབས་མེད་
པར་བཟོ་བར་རྒྱ་ནག་གིས་འགྲོ་སོང་ཆེན་པོ་གཏོང་དགོས་ཀྱི་མེད་ལ་དམག་དཔུང་
གི་ལྗིག་ཁོག་དེ་རྒྱ་ནག་གི་ཕྱོགས་སུ་ཐག་ཆོད་པོའི་ངང་འགྲོ་བཞིན་ཡོད།
ཨ་རིས་སྔོན་ཆད་རྒྱ་ནག་ཕྱོགས་ནས་ཛ་དྲག་གི་རྣམ་འགྱུར་ལ་ཡ་ལན་ཇི་
ལྟར་སྤྲད་པའི་གནས་སྟངས་དང༌། མ་འོངས་པའི་གདམ་ཀ་གཉིས་བསྡུར་བ་ཡིན་
ན་ད་ལྟའི་འཕོ་འགྱུར་འདིའི་ཤུགས་རྐྱེན་ཧ་ཅང་གསལ་པོ་རེད། ཕྱི་ལོ་༡༩༩༦
ལོའི་ཐེ་ཝན་གྱི་འོས་བསྡུ་ཆེན་མོའི་སྐབས་སུ་རྒྱ་ནག་གིས་འོས་ཤོག་བླུགས་མཁན་
རྣམས་ལ་ཞེད་སྣང་སྐུལ་བའི་ཆེད་ཐེ་ཝན་དང་ཐག་ཉེའི་རྒྱ་མཚོའི་ནང་དུ་མེ་ཤུགས་
འཕུར་མདའ་ཚོད་ལྟ་བྱེད་སྐབས། ཝ་ཞིན་ཊོན་ཕྱོགས་ནས་གནམ་གྲུ་ཁྱེར་བའི་
མཚོ་གྲུ་ཆེན་པོ་གཉིས་བཏང་ནས་ཐེ་ཝན་གྱི་བདེ་འཇགས་ཆེད་དུ་ཨ་རིའི་ཁས་
ལེན་དམ་བཅའ་གང་ཡོད་དྲན་སྐུལ་བྱས་པར། རྒྱ་ནག་གིས་དེའི་གོ་བརྡ་དང་དུ་
བླངས་ནས་ཕྱིར་འཐེན་བྱས་པ་རེད། ད་ལྟ་གནས་སྟངས་གཅིག་མཚུངས་འོག་ཏུ་
ཨ་རིའི་ཕྱོགས་ནས་རྩིས་མ་འདྲ་བ་ཞིག་རྒྱག་དགོས་ངེས་ཡིན། མཚོ་གྲུ་ཆེན་པོ་
དེ་དག་ལ་ཉེན་འཚབ་སྔར་ལས་ཆེ་བ་དང་གདོང་ཐུག་གི་ཉེན་ཁ་འབྱུང་སླ་བོ་ཡིན།
དེ་བས་ཕལ་ཆེར་ཝ་ཞིན་ཊོན་གྱི་ཕྱོགས་ནས་དམག་དཔུང་གི་འགུལ་སྐྱོད་ལ་ཚད་
བཀག་གིས་ཕྱི་འབྲེལ་ཐོག་ནས་གནོན་ཤུགས་སྤྲོད་ཀྱི་ཡོད་པས། པེ་ཅིང་ལ་འབྱོར་
བའི་བརྡ་ལན་ནི་འཇམ་པོའི་རང་བཞིན་ཅན་ཞིག་ཡིན་པ་དང་དེའི་ཤུགས་རྐྱེན་ཡང་
ཆུང་ཆུང་ཡིན། རྒྱ་ནག་གི་གནམ་དམག་དང་མཚོ་དམག་ཐོག་འགྲོ་གྲོན་འབོར་ཆེན་
གཏོང་བ་དེ་ཐབས་ཇུས་ཐོག་ནས་གནད་ཡོད་ཀྱི་ཁེ་ཕན་ཆེན་པོ་ཐོབ་པ་དང༌། ཁེ་
ཕན་དེས་གནད་འགག་ཐོག་ལ་ཚད་བཀག་བཟོ་ཐུབ།
རྒྱ་ནག་གིས་མཚོ་ཐོག་འགོག་རྒོལ་གྱི་ནུས་ཤུགས་རྒྱ་བསྐྱེད་བྱེད་བཞིན་
ཡོད་ཀྱང་རང་ངོས་ནས་མཚོ་ཐོག་སྟངས་འཛིན་བྱེད་པར་ད་དུང་ཐག་རིང་པོ་ཡིན།
ཐ་ན་རང་གི་རྒྱལ་ཁབ་དང་ཐག་ཉེ་སའི་མཚོ་ཐོག་ཏུ་ཡང་དེ་ལྟར་བྱེད་ཐུབ་ཀྱི་
མེད། དབྱིན་ཇིའི་མཚོ་དམག་ཐབས་ཇུས་མཁས་པ་སིར་ཇོའུ་ལེན་ཁོ་སྦེར་གྱིས་
དུས་རབས་གཅིག་གི་གོང་དུ་སྟོབས་ཤུགས་འཕོ་འགྱུར་གྱི་གནས་སྐབས་ལ་ཞིབ་
འཇུག་གིས་རྒྱལ་ཁབ་གང་རུང་ཞིག་མཚོ་ཐོག་ནས་སྟོབས་ཤུགས་ཤོར་བ་ལ་རྒྱལ་
ཁབ་གཞན་ཞིག་གིས་འབད་བརྩོན་བྱེད་དགོས་པའི་ངེས་པ་མེད་གསུངས་ཡོད།
རྒྱ་ནག་གི་མཚོ་དམག་ལ་ཨ་རིའི་དམག་གྲུ་གཏོར་བའི་ནུས་པ་སྔོན་མ་ལས་ཆེ་རུ་
ཕྱིན་ཡོད། འོན་ཀྱང་། རྒྱང་ཐག་གི་འགལ་རྐྱེན་ཡོད་མེད་ལ་མ་ལྟོས་པར་ཨ་རི་རྒྱ་
ནག་གི་ཁ་གཏད་དུ་ལངས་ནས་དམག་གྲུ་གཏོར་ཐུབ་པའི་སྟོང་ཆ་ལ་རྒྱ་ནག་གིས་
ནུས་པ་དེ་ཙམ་འདོན་ཐུབ་མེད། རྒྱ་ནག་གི་གནམ་གྲུ་འཁྱེར་ཐུབ་པའི་དམག་གྲུ་དང་
ཡང་ན་དམག་དཔུང་གིས་ཨེ་ཤེ་ཡའི་ནང་རང་ཉིད་ཀྱི་སྟོབས་ཤུགས་འཆར་འགོད་
ལ་སྔོན་འགོག་བྱེད་པར་ཨ་རིས་རྒྱ་ཆེ་ཞིང་སྟོབས་དང་ལྡན་པའི་དམག་དཔུང་གི་
ནུས་པ་འགྲན་ཟླ་བྲལ་བ་ཞིག་མུ་མཐུད་རྒྱུན་འཛིན་བྱེད་ཐུབ། གལ་སྲིད་རྒྱ་ནག་
གིས་ཨ་རིའི་མཚོ་གྲུ་ལས་སླ་བོར་རྙེད་ནས་གཏོར་རྒོལ་བྱེད་ཐུབ་ཀྱི་ཡོད་བསམ་
ན་ཨ་རིའི་ཕྱོགས་ནས་ལན་འདེབས་བྱེད་རྒྱུར་ཡང་དཀའ་ངལ་གང་ཡང་མེད། དེ་
འདྲ་ད་དུང་ཉི་ཧོང་དང་རྒྱ་གར་ལྟ་བུའི་སྟོབས་ལྡན་རྒྱལ་ཁབ་ཀྱིས་ཀྱང་བྱེད་ཐུབ་ལ།
ཐ་ན་སྟོབས་ཤུགས་ཅུང་ཆུང་བའི་རྒྱལ་ཁབ་དཔེར་ན་ལྷོ་ཀོ་རི་དང༌། སིང་རྒ་ཕོར།
ཨོ་སི་ཊོ་ལི་ཡས་ཀྱང་བྱེད་ཐུབ། འདི་ཡིས་མ་འོངས་པའི་ཨེ་ཤེ་ཡའི་མངའ་ཁུལ་
གྱི་གནད་འགག་ཆེ་བའི་ཐབས་ཇུས་ཁོར་ཡུག་མཚོན་གྱི་ཡོད། དམག་གི་འཕྲུལ་
རིགས་ནུས་པས་རྒྱལ་ཁབ་གཞན་གྱི་གནམ་གྲུ་འཁྱེར་ཐུབ་པའི་མཚོ་དམག་དང་
དམག་གྲུ་གཞན་གྱིས་མཚོ་ཐོག་ནས་སྟོབས་ཤུགས་འཆར་འགོད་བྱེད་པར་ལྟོས་
འཇོག་གིས་ལས་སླ་བོའི་སྒོ་ནས་སྔོན་འགོག་བྱེད་ཐུབ། དེའི་དོན་ནི་ང་ཚོ་ཡང་
‘མཚོ་ཐོག་ནས་བཀག་འགོག་བྱེད་པའི་དུས་རབས་ནང་ཞུགས་ཀྱི་ཡོད། དེ་ནི་
སྟོབས་ལྡན་རྒྱལ་ཁབ་ཀྱི་ཁ་གཏད་དུ་སྟོབས་ཤུགས་ཆེས་ཆེར་རྒྱས་པའི་རྒྱལ་ཁབ་
ཁག་གིས་མཚོ་ཐོག་ནས་སྟོབས་ཤུགས་འཆར་འགོད་བྱེད་རྒྱུ་ཧ་ཅང་དཀའ་ཞིང་།
ཐ་ན་མཚོན་ཆ་ཡག་པོ་ལྡན་པའི་སྟོབས་ཤུགས་འབྲིང་ཙམ་ཡིན་པའི་རྒྱལ་ཁབ་ཀྱི་
ཁ་གཏད་གཅོག་རྒྱུ་ཡང་དཀའ།
འདི་ལ་མཇུག་འབྲས་ཤུགས་ཆེན་པོ་ཞིག་ཡོད་པ་ནི་དམག་གི་སྟོབས་
ཤུགས་འཆར་འགོད་ཙམ་མ་ཡིན་པར་ཚོང་འབྲེལ་སྲུང་སྐྱོབ་ལ་ཡང་འབྲེལ་བ་
ཡོད། དེ་ནི་རྒྱ་ནག་གིས་རང་ཉིད་ཀྱི་ཉེ་འགྲམ་གྱི་མཚོ་ཐོག་ནས་ནང་འདྲེན་བྱེད་
རྒྱུའི་ནུས་པ་(རྡོ་སོལ་དང་སྣུམ། སོལ་རླངས་སོགས་) དང་དགོས་གལ་ཆེ་བའི་དངོས་
ཆས་མཁོ་སྤྲོད་ཐོག་ལ་སྲུང་སྐྱོབ་བྱེད་མི་ཐུབ། དཔེར་བཞག་ན། ཧིན་དྷུ་རྒྱ་མཚོའི་
བརྒྱུད་ལམ་ལྟ་བུ། རྒྱ་ནག་གི་ཕྱིར་གཏོང་དང་ནང་འདྲེན་གྱི་ཚོང་ལས་སྐྱེལ་འདྲེན་
ཐོག་ཨ་རི་དང་ཡང་ན་དེ་ལས་སྟོབས་ཤུགས་ཆུང་བའི་མཚོ་དམག་གང་རུང་གིས་
ལས་འགུལ་སྤེལ་བ་ཡིན་ན། རྒྱ་ནག་ཕྱོགས་ནས་དེར་སྲུང་སྐྱོབ་འདང་ངེས་ཀྱི་མཚོ་
ཐོག་སྟངས་འཛིན་ཆ་ཤས་ཙམ་ཡང་ལེགས་འགྲུབ་བྱུང་ཐུབ་མེད། འོན་ཀྱང་། དེ་
དང་ཕྱོགས་མཚུངས་སུ་རྒྱ་ནག་ཕྱོགས་ནས་ལས་སླ་བོའི་ཐོག་རྒྱལ་ཁབ་གཞན་གྱི་
ཚོང་ལས་སྐྱེལ་འདྲེན་ལ་ཉེན་ཚབས་སྤྲོད་ཐུབ་ཀྱི་ཡོད་པས། རྒྱ་ནག་ཕྱོགས་ནས་
གཏོར་རྒོལ་གཏོང་མཁན་གཞན་ལ་དགྲ་ཤ་ལེན་པའི་འཇིགས་སྐུལ་གྱིས་རང་ཉིད་
ཀྱི་ཚོང་ལས་ལ་སྲུང་སྐྱོབ་བྱེད་ཐུབ། དེ་ནི་འགོག་ཐབས་ཀྱི་སྟངས་སྟབས་ཕུལ་དུ་
བྱུང་བ་ཞིག་རེད།
རྒྱ་ནག་གི་གནམ་གྲུ་འཕུར་སྐྱོད་ཐུབ་པའི་མཚོ་གྲུ་གང་འདྲ་ཞིག་ཡིན་ནམ་
ཞེ་ན། པེ་ཅིང་ཕྱོགས་ནས་རང་ཉིད་ཀྱི་སྟོབས་ཤུགས་མཚོན་པའི་གྲུ་གཟིངས་དེ་
འདྲ་གསར་རྒྱག་བྱེད་པར་སེམས་ཐག་གཙང་བཅད་ཡིན་པ་ནི་མངོན་གསལ་དོད་
པོ་རེད། རྒྱ་ནག་གི་གྲུ་གཟིངས་འཆར་འགོད་ཁག་ནས་རྒྱུན་སྲོལ་གྱི་མཚོ་ཐོག་གི་
སྟོབས་ཤུགས་ཅན་དུ་འགྱུར་བར་འབད་བརྩོན་བྱེད་ཀྱི་ཡོད་པ་མཐོང་ཐུབ། འོན་
ཀྱང༌། རྒྱ་ནག་གི་འགོ་ཁྲིད་ཚོས་ངེས་པར་དུ་ཤེས་དགོས་པ་ཞིག་ལ། ཨ་རིའི་
གནམ་གྲུ་འཕུར་སྐྱོད་ཐུབ་པའི་གྲུ་གཟིངས་རྣམས་གླགས་རྙེད་སླ་བོ་ཡིན་པ་དེ་
བཞིན། ཨ་རིའི་ཆུར་འཛུལ་དམག་གྲུ་ཁག་དང་སྟོབས་ཆེན་དང་སྟོབས་ཤུགས་
འབྲིང་ཙམ་ཡིན་པའི་རྒྱལ་ཁབ་ཁག་གི་གྲུ་གཟིངས་རྣམས་གླགས་རྙེད་པ་སླ་བོ་
ཡིན་པ་དེ་རེད། འོ་ན་རྒྱ་ནག་གིས་ཅིའི་ཕྱིར་དེའི་ཐོག་ལ་དངུལ་འབོར་ཆེན་ཞིག་
གཏོང་གི་ཡོད་པ་རེད་དམ། དེ་ལ་འབྱུང་སྲིད་པ་གསུམ་ནི། དང་པོ། རྒྱ་ནག་གི་འགོ་
ཁྲིད་ཚོས་སྲོལ་རྒྱུན་གྱི་ནོར་འཁྲུལ་ཏེ་དོན་དང་ལྡན་པའི་ཐབས་ཇུས་ཀྱི་བྱ་གཞག་
གི་སྔོན་དུ་ཕྱིའི་རྣམ་པ་འཇོག་པ་དང༌། གྲུ་གཟིངས་དེ་དག་ཁོ་ཚོའི་བཀོལ་སྤྱོད་ཀྱི
ཕན་ནུས་ཆེད་བཟོས་པ་ལས་སྙན་གྲགས་དང་གོ་བབ་ཀྱི་ཆེད་དུ་བཟོས་པ་དེ་རེད།
གཉིས་པ། གཅིག་བྱས་ན་ཁོ་ཚོས་མ་འོངས་པར་མངའ་ཁུལ་དུ་སྟོབས་ཤུགས་
འཆར་འགོད་བྱེད་སྐབས་སྟོབས་ཤུགས་ཞན་པའི་རྒྱལ་ཁབ་ཁག་གི་ཁ་གཏད་
གཅོག་པར་དམིགས་པ་ཞིག་ཡིན་སྲིད། གསུམ་པ། ཁོ་ཚོར་དམིགས་འདུན་ཆེན་
པོ་ཡོད་སྲིད་པ་དེ་ཡང་མི་རིང་བའི་མ་འོངས་པར་ཁོ་ཚོས་ཨ་རི་དང་ཉི་ཧོང་གིས་
མཚོན་པའི་སྟོབས་ཆེན་རྒྱལ་ཁབ་ཀྱི་ཁ་གཏད་དུ་ལངས་ནས་མཚོ་ཐོག་སྟངས་
འཛིན་བྱེད་པའི་གོ་སྐབས་འབྱུང་དུས་གྲ་སྒྲིག་ཨང་གསར་ཡོད་པ་དེ་རེད།
རྒྱ་ནག་གིས་ཡུན་རིང་གི་མཇུག་སྡོམ་མེད་པའི་འཆར་གཞི་ཁག་གིས་ང་
ཚོར་དོ་སྣང་སྤྲོད་ཀྱི་ཡོད་པའི་སྐབས་འདིར། ང་ཚོས་ཡར་རྒྱས་ཅན་གྱི་རྒྱ་ནག་ལ་
ལན་འདེབས་ནི་ཁོ་ཚོས་བླངས་ཟིན་པའི་གྲུབ་འབྲས་དང༌། མ་འོངས་པའི་མི་ལོ་
བཅུ་ཕྲག་གཅིག་གམ་གཉིས་ཀྱི་ནང་ཁོ་ཚོས་ལེན་སྲིད་པའི་གྲུབ་འབྲས་རྣམས་ལ་
དོ་སྣང་མང་ཙམ་སྤྲོད་རྒྱུ་དེ་རེད། དེའི་སྐོར་ལ་ང་ཚོས་རྒྱ་ནག་གི་མངོན་འདོད་སྐོར་
མང་པོ་ཞིག་བཤད་ཡོད་ཀྱང་ཁོ་ཚོས་གྲུབ་འབྲས་སྐོར་འདང་ངེས་ཤིག་གླེང་མེད།
ཞི་བདེ་རྒྱ་མཚོའི་ནུབ་ཕྱོགས་ཀྱི་རྒྱ་ནག་ཁྱིམ་མཚེས་རྒྱལ་ཁབ་ཁག་གི་ལྟ་ཚུལ་ནི།
གནས་ཚུལ་སྡུག་པོ་ཞིག་ལ་རྒྱ་ནག་གིས་ཨ་རིའི་དམག་དཔུང་ཨེ་ཤེ་ཡའི་མངའ་
ཁུལ་དུ་སླེབས་པར་འགོག་རྒོལ་ཐད་ལ་གྲུབ་འབྲས་གང་འཚམ་བླངས་ཡོད། གནས་
ཚུལ་ཡག་པོ་ནི་ཁོ་ཚོས་ད་དུང་སོ་སོའི་ཉེ་འདབས་ལས་བརྒལ་ཏེ་རྒྱ་བསྐྱེད་བྱེད་
པའི་རྟགས་མཚན་མཐོང་མི་ཐུབ། འདིར་མཚོ་ཐོག་སྐོར་ནས་བཤད་ཀྱི་ཡོད། ཐ་ན་
སོ་སོའི་ཐག་ཉེའི་ཁྱིམ་མཚེས་གླིང་ཕྲན་ཁག་ལ་ཡང་སླེབས་ཐུབ་ཀྱི་མེད། ཨེ་ཤེ་
ཡའི་གླིང་ཆེན་ནང་ང་ཚོས་མཐོང་ཐུབ་པ་ནི་རྒྱ་ནག་ལ་མི་འབོར་དང་དཔལ་འབྱོར་
གྱིས་ཁོང་ཚོར་འགྲན་ཟླ་བྲལ་བའི་སྐམ་སའི་སྟོབས་ཤུགས་ཤིག་ཏུ་གྱུར་ཡོད། རྒྱ་
ནག་དང་གླིང་ཆེན་གཅིག་པ་ཡིན་པའི་ཁྱིམ་མཚེས་རྣམས་ཀྱིས་ཇི་ལྟར་ཁ་གཏད་
གཅོག་པ་ནི་བསམ་ཡུལ་ལས་འདས་པའི་དྲི་བ་ཞིག་ཡིན། འོན་ཀྱང་། གནད་དོན་
གཅིག་གསལ་པོ་ཡིན་པ་ནི། ཨ་རིའི་གོ་མཚོན་དཀྱུས་མའི་དམག་དཔུང་གིས་ཆ
ཤས་ལེན་གྱི་མ་རེད། ཨ་རིས་ཨེ་ཤེ་ཡའི་མངའ་ཁུལ་དུ་རྒྱ་ནག་ལ་ས་ཐོག་ཏུ་གོ་
མཚོན་དཀྱུས་མའི་དམག་འཁྲུག་རྒྱག་གི་མ་རེད།
ཨ་རིས་ཇི་ལྟར་ལན་འདེབས་བྱེད་ཐུབ་བམ།
ཨ་རིས་དམག་དཔུང་གི་གནས་བབས་བསྐྱར་གསོ་བྱེད་པར་ག་རེ་བྱེད་ཐུབ་བམ་
ཟེར་ན། འཕྲུལ་རིགས་གསར་པ་བཟོ་སྐྲུན་བྱེད་ཐུབ་ན་རོགས་ཕན་ཡོང་གི་རེད།
དཔེར་ན་ཆུར་འཛུལ་དམག་གྲུ་རྩད་གཅོད་ཐད་མདུན་མཆོངས་ཀྱི་གྲུབ་འབྲས་ལེན་
པ་ལྟ་བུ། འོན་ཀྱང༌། དེས་མཚོ་ཐོག་འགོག་རྒོལ་གྱི་དགེ་མཚན་ལས་བརྒལ་ཏེ་
གནམ་གྲུ་འཁྱེར་ཐུབ་པའི་གྲུ་གཟིངས་ལ་ཉེན་ཚབས་མེད་པར་འགུལ་སྐྱོད་ཀྱིས་
དམག་དཔུང་གི་ཧེ་བག་ལ་འགྱུར་བ་གཏོང་དཀའ། དེ་འདྲ་ཡོང་བར་གདམ་ཀ་
གཅིག་ལས་མེད། དེ་ནི་གནམ་གྲུ་འཁྱེར་ཐུབ་པའི་གྲུ་གཟིངས་བཀོལ་སྤྱོད་བྱེད་
པར་ཐོག་མར་རྒྱ་ནག་གི་མཚོ་ཐོག་འགོག་རྒོལ་གྱི་རྟེན་གཞི་གང་མང་ཞིག་གཏོར་
བཅོམ་གཏོང་དགོས་ཀྱི་ཡོད། མི་མང་པོས་འདི་ལྟར་བརྗོད་ཀྱི་ཡོད། ཨ་རིས་
གནམ་གྲུ་འཕུར་སྐྱོད་ཐུབ་པའི་གྲུ་གཟིངས་ཆེན་པོ་བཀོལ་ནས་དམག་འཁྲུག་རྒྱག་
མ་དགོས་པར་ཨ་རིའི་སྟོབས་ཤུགས་འཆར་འགོད་བྱེད་ཐུབ་ཀྱི་ཡོད་ཟེར། མ་
འོངས་པར་ཨ་རིས་གནམ་གྲུ་འཕུར་སྐྱོད་ཐུབ་པའི་གྲུ་གཟིངས་ཆེན་པོ་བཀོལ་སྤྱོད་
མ་བྱས་པའི་སྔོན་ལ་དམག་འཁྲུག་རྒྱག་དགོས་པར་འགྱུར། དེའི་དོན་ནི་རྒྱ་ནག་
མེ་གི་ཆུར་འཛུལ་དམག་གྲུ་དང༌། དེའི་རྟེན་གཞི་ཁག གནམ་གྲུ་དང་གནམ་ཐང༌།
ཤུགས་འཕུར་མདའ་གཏོང་ས། གསང་ཞིབ་ས་ཚིགས་ཁག བཀོད་འདོམས་མ་
ལག་བཅས་ལ་གཏོར་རྒོལ་གྱི་ལས་འགུལ་ཆེན་པོ་ཞིག་སྤེལ་དགོས་ཀྱི་ཡོད།
རིའི་རྒྱལ་སྲུང་ལྷན་ཁང་ནས་དེ་ལྟར་བྱེད་པར་ཕྱག་ལས་མང་པོ་གནང་ནས་འཆར་
གཞི་བཟོས་ཡོད་པ་རེད། དེ་ལ་“འགྲོ་ལམ་བཀག་འགོག་དང་ས་ཁུལ་དགག་ལན་
གྱི་ནུས་པ་”(Anti-Access and Area-Denial capabilities) ཟེར་ཞིང་འཕྲད་
སྲིད་པའི་དཀའ་ངལ་ལ་གདོང་ལེན་གྱིས་ཨ་རིའི་སྟོབས་ཤུགས་འཆར་འགོད་
རྒྱུན་གནས་ཡོང་བ་ཇི་ལྟར་བྱེད་དགོས་མིན་ཐོག་ལ་བལྟས་ཡོད་པ་རེད། རྒྱ་ནག་
ནི་འགྲན་རྩོད་བྱེད་མཁན་གཅིག་པོ་དེ་མ་རེད། འོན་ཀྱང༌། ཁོ་ཚོ་གནད་འགག་
ཆེ་ཤོས་ཤིག་ཏུ་གྱུར་ཡོད་པ་དང༌། ཁོ་ཚོ་ནི་འཆར་གཞི་གསར་པ་དེའི་དམིགས་
གཏད་གཙོ་བོ་ཡིན་པ་ཧ་ཅང་གསལ། འཆར་གཞི་དེ་ནི་གཙོ་བོ་གནམ་མཚོ་གཉིས་
ཀྱི་ལྟ་ཚུལ་དང་མཉམ་འབྲེལ་བྱ་སྤྱོད་ཀྱི་ལྟ་ཚུལ་ཐོག་ནས་རྒྱ་བསྐྱེད་བྱས་པ་ཞིག་
ཡིན་པ་དང༌། དམག་འཁྲུག་དངོས་ཀྱི་ནང་ལྟ་ཚུལ་དེ་དག་ནི་རྒྱུ་མཚན་ལྡན་པ་ཞིག་
རེད། གལ་སྲིད་ཨ་རིས་མཚོ་ཐོག་སྟངས་འཛིན་རྒྱུན་སྐྱོང་བྱེད་པར་ཁོ་ཚོས་ངེས་
པར་དུ་ཁྱོན་ཡོངས་དང་གང་མགྱོགས་སྒོ་ནས་རྒྱ་ནག་གི་མཚོ་ཐོག་འགོག་རྒོལ་
ནུས་མེད་གཏོང་དགོས།
ཐབས་ཇུས་ཐོག་ནས་བཤད་ན། གང་ལྟར་ཡང་གནམ་མཚོའི་དམག་འཁྲུག་
གིས་ཧ་ཅང་ཉེན་ཚབས་ཅན་གྱི་དྲི་བ་གཏོང་གི་ཡོད། གནམ་མཚོའི་དམག་འཁྲུག་
ནི་ཐབས་ཇུས་ཀྱི་དོན་སྙིང་མེད་པའི་བསམ་ཚུལ་ཞིག་ཡིན་པ་དེ་རྒྱ་ནག་ལ་ཡང་
གཅིག་མཚུངས་ཡིན། དང་པོ། བསམ་ཚུལ་དེ་དངོས་སུ་ལག་བསྟར་བྱས་ནས་གྲུབ་
འབྲས་བྱུང་བ་ཡིན་ན། ཨ་རིའི་མཚོ་ཐོག་དམག་དཔུང་གི་འཆར་འགོད་བསྐྱར་གསོ་
བྱས་ཏེ་རྒྱ་ནག་གི་ཁ་གཏད་གཅོག་ཐུབ་མོད། ཨ་རིའི་ཐབས་ཇུས་ཀྱི་དམིགས་ཡུལ་
ཁག་འགྲུབ་ཐུབ་ཀྱི་མེད། ཨ་རིའི་ཕྱོགས་ནས་ད་དུང་དམག་དཔུང་བེད་སྤྱོད་གཏོང་
བའི་ཐབས་ལམ་ཞིག་བཙལ་ནས་རྒྱ་ནག་ལས་རྒྱལ་ཁ་ཐོབ་པའི་འཆར་འགོད་བཟོ་
ཐུབ་དགོས། རྒྱ་ནག་གི་གལ་གནད་ཆེ་བའི་མངོན་འདོད་དང་འབྲེལ་ཡོད་ཁག་ལ་
ཐུག་སྐབས། འཆར་འགོད་དེ་ལེགས་འགྲུབ་ཡོང་རྒྱུ་དཀའ། རྒྱ་ནག་གི་འདུལ་དཀའ་
བའི་སྟོབས་ཤུགས་ཁག་ལ་བལྟས་ན་ཨ་རིའི་མཚོན་ཆ་དཀྱུས་མའམ་སྲོལ་རྒྱུན་
དམག་དཔུང་(རྐང་དམག) གིས་རྒྱ་ནག་གི་དམག་དཔུང་ཕམ་ཉེས་གཏོང་དཀའ། རྒྱ་
ནག་ནི་ཨེ་རག་མ་རེད། ཨ་རིས་ནམ་ཡང་རྒྱ་ནག་གི་སྐམ་སར་དོན་སྙིང་ལྡན་པའི་
ས་ཆ་བདག་འཛིན་བྱེད་མི་ཐུབ་པ་དང༌། རྒྱ་ནག་གི་བདག་དབང་ལ་འཇིགས་སྐུལ་
གཏོང་མི་ཐུབ། དེ་བས་ཨ་རིས་རྒྱ་ནག་དང་དམག་འཐབ་ནང་དུ་གང་འདྲ་བྱས་ཏེ་
མཐའ་མའི་གྲུབ་འབྲས་ལེན་ཐུབ་བམ།
གཉིས་པ། གཞི་རྒྱ་ཆེ་བའི་རྒྱ་ནག་གི་དམག་དཔུང་ལ་དམག་འཐབ་ཆེན་
པོ་ཞིག་རྒྱག་པར་རྒྱ་མཚོའི་ནང་རྒྱ་ནག་ལ་སྙོབ་ཐུབ་པའི་ས་ཁུལ་དུ་དམག་དཔུང་
གཏོང་དགོས་ཀྱི་ཡོད་པ་དང༌། དམག་དཔུང་འགུལ་སྐྱོད་བྱས་པ་ཙམ་གྱིས་ཉེན་
ཚབས་ཆེན་པོ་ཞིག་སླེབས་ཀྱི་ཡོད། རྒྱ་ནག་ཕྱོགས་ནས་དམག་དཔུང་གི་གདམ་
ཀ་ཡོད་ཚད་བཀོལ་ནས་གདོང་ལེན་བྱེད་ཀྱི་རེད་ལ། འགྱུར་བ་དེས་གང་མགྱོགས་
དང་དོན་དངོས་ཐོག་དམག་འཁྲུག་ཆེན་པོ་ཞིག་གི་ནང་དུ་འཁྲིད་ཀྱི་རེད། དེ་བས་
ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་དུ་རྒྱ་ནག་གི་ཁ་གཏད་དུ་ལང་བའི་ཐག་
གཅོད་ནི་དོན་དངོས་ཀྱི་མཇུག་འབྲས་ནི་ཚང་མ་དམག་འཁྲུག་ཆེན་པོ་ཞིག་གི་ནང་
འཁྲིད་རྒྱུའི་ཐག་གཅོད་ཅིག་ཡིན། འདིས་བྱེད་སྒོ་སྤེལ་རྒྱུ་ཐག་རིང་དུ་གཏོང་གི་ཡོད་
པ་དང༌། དོན་འབྲས་ལྡན་པའི་བྱེད་སྒོ་ཞིག་སྤེལ་བར་ཨ་རི་ནས་རང་ཉིད་ལ་ཆེས་
གལ་འགངས་ཆེ་བའི་དཔལ་འབྱོར་གྱི་ཚོང་གྲོགས་དང་མཉམ་དུ་དམག་འཐབ་ཆེན་
པོ་ཞིག་རྒྱག་དགོས་ཀྱི་ཡོད་པ་དེ་རེད། གནས་སྟངས་མང་པོ་ཞིག་གི་འོག་ནས་
ཨ་རིས་རིམ་གྱིས་ཉམས་རྒུད་གཏོང་ཐུབ་པའི་བྱེད་སྒོ་ཞིག་འདེམས་ཐུབ་མོད། ཨ་
རིའི་ཕྱོགས་ནས་ཞི་བདེ་རྒྱ་མཚོའི་ནུབ་ཕྱོགས་སྲུང་སྐྱོབ་ཆེད་དུ་འགྲོ་སོང་དང་ཉེན་
ཁ་མང་པོར་གདོང་ལེན་བྱེད་པར་དགེ་མཚན་གང་ཡོད་གསལ་པོ་མིན།
དེ་བས་གནམ་མཚོའི་དམག་འཐབ་ཀྱི་ལྟ་ཚུལ་འདི། རྒྱ་སྐྱེད་གཏོང་བཞིན་
པའི་རྒྱའི་དམག་དཔུང་གི་ཐབས་ཇུས་ལ་ཁ་གཏད་གཅོག་པའི་ཐབས་ལམ་དུ་འགྱུར་
གྱི་མེད། ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་དུ་རྒྱ་ནག་གི་གནམ་མཚོའི་
དམག་དཔུང་གི་ཁ་གཏད་བྱེད་པར་ཨ་རིར་མཚོ་ཐོག་སྟངས་འཛིན་མུ་མཐུད་ནས་
བྱེད་ཐུབ་པའི་ནུས་པ་མེད་པར་བརྟེན། ཨེ་ཤེ་ཡའི་ནང་ཐབས་ཇུས་ཀྱི་འགོ་གཙོ་
བྱེད་པའི་དམག་དཔུང་གི་རྨང་གཞི་སྟེ་མཚོ་ཐོག་རྟེན་གཞི་བྱས་ནས་དམག་དཔུང་
བཀོད་འདོམས་བྱེད་པའི་ནུས་པ་ཡང་ཤོར་ཚར་ཡོད། དཀའ་རྙོག་གི་རི་མོ་འདི་
ཨ་རིའི་མ་དངུལ་གྱི་ཆུ་བོས་གཙང་མ་བཟོ་མི་ཐུབ། ལྷག་པར་དུ་མ་འོངས་པའི་ལོ་
ཤས་རིང་རྒྱལ་སྲུང་ལྷན་ཁང་གི་སྔོན་རྩིས་དམ་པོ་དེས་རྒྱ་ནག་གི་སྟོབས་ཤུགས་
གསར་པར་ལན་འདེབས་བྱེད་རྒྱུ་དཀའ་བར་བཏང་ཡོད། འོན་ཀྱང་། ཨ་རིའི་གཞུང་
ཁྲལ་མ་དངུལ་ལ་ཚད་བཀག་ཡོད་པས་དཀའ་ངལ་སླེབས་པ་མིན་ལ། མ་དངུལ་
འབོར་ཆེན་ཞིག་བཏང་བས་ཀྱང་དཀའ་ངལ་དེ་མེད་པར་བཟོ་མི་ཐུབ།
གནད་དོན་འདིའི་གལ་འགངས་ཆེ་ཆུང་ནི་ཨ་རིའི་ཕྱོགས་ནས་ཨེ་ཤེ་ཡའི་
ནང་ཐབས་ཤེས་གང་ཞིག་གནང་མིན་ལ་ཐུག་ཡོད། གལ་སྲིད་ཁོ་ཚོའི་དམིགས་
ཡུལ་ནི་སྔོན་ཆད་ལྟར་དུ་མུ་མཐུད་འགོ་གཙོའི་གནས་བབས་རྒྱུན་གནས་བྱེད་རྒྱུ་
དེ་ཡིན་ན། མཚོ་ཐོག་སྟངས་འཛིན་དེ་རྒྱ་ནག་གི་དམག་དཔུང་ཕྱོགས་སུ་ཤོར་བ་
དེ་གྱོང་གུན་ཆེན་པོ་ཞིག་ཡིན། འོན་ཀྱང༌། ཨ་རིའི་དམིགས་ཡུལ་ནི་ཨེ་ཤེ་ཡའི་
ནང་དོ་མཉམ་ཡོང་ཐབས་བྱེད་རྒྱུ་དང༌། ཨེ་ཤེ་ཡའི་འགོ་གཙོའི་གནས་བབས་རྒྱུན་
འཛིན་བྱེད་རྒྱུ་མ་ཡིན་པར་རྒྱ་ནག་གི་དབང་སྒྱུར་ནུས་པར་ཚད་བཀག་བཟོ་རྒྱུ་དེ་
ཡིན་ན། གནས་ཚུལ་རྣམས་དེ་འདྲའི་ཐབས་སྡུག་པོའི་ནང་ལ་ལྷུང་མེད། ང་ཚོས་
མཐོང་གསལ་ལྟར་མ་འོངས་པའི་དུས་ཚོད་རིང་པོར་ཨ་རིའི་ཕྱོགས་ནས་ཞི་བདེ་རྒྱ་
མཚོའི་ནུབ་ཕྱོགས་ས་ཁུལ་དེ་རྒྱ་ནག་གི་སྟངས་འཛིན་འོག་ཏུ་མི་འགྲོ་བ་ཞིག་བྱེད་
ཐུབ་པ་དང༌། དེ་ཡང་ཨ་རིའི་སྔོན་རྩིས་ཉམ་ང་བ་དང་གནོན་བཙུར་ཅི་འདྲ་ཡོད་མེད་
ལ་མ་ལྟོས་པར་རྒྱུན་གནས་བྱེད་ཐུབ། ཨ་རིས་རྒྱ་ནག་གི་དམག་དཔུང་ཟིལ་གྱིས་
གནོན་པར་མཚོ་ཐོག་སྟངས་འཛིན་བྱེད་ཐུབ་པ་དགོས་ཀྱང་། དོ་མཉམ་ཡོང་བར་
ཨ་རིའི་ཕྱོགས་ནས་མཚོ་ཐོག་འགོག་རྒོལ་གྱི་ཐབས་ཇུས་རྒྱུན་གནས་བྱེད་ཐུབ་
པས་ཆོག་ལ་ཨ་རིའི་ཕྱོགས་ནས་དེ་ལྟར་བྱེད་ཐུབ་ངེས་ཡིན།
རྡུལ་ཕྲན་མཚོན་ཆའི་ཚད་གཞི།
མཇུག་མཐར་རྡུལ་ཕྲན་མཚོན་ཆའི་ཚད་གཞི་ལ་བསམ་བློ་གཏོང་དགོས། རྡུལ་ཕྲན་
མཚོན་ཆའི་སྐོར་ལ་བསམ་བློ་གཏོང་དུས་དེ་ནི་གྲང་དམག་སྐབས་སུ་ཨ་རི་དང་
ཨུ་རུ་སུ་སོགས་སྟོབས་ཆེན་རྒྱལ་ཁབ་དབར་གྱི་འབྲེལ་བའི་བྱུང་སྟངས་ལ་བག་
ཆགས་ཟབ་མོ་ཞིག་བཞག་ཡོད། ཨ་རི་དང་རྒྱ་ནག་དབར་གྱི་རྡུལ་ཕྲན་མཚོན་ཆའི་
ཁྱད་པར་ནི་སྔོན་མ་དང་བསྡུར་ཐབས་མེད། དེ་གཉིས་བསྡུར་བ་ཡིན་ན་རྒྱལ་ཁབ་
གཉིས་ཀྱི་ཐབས་ཇུས་ཁྲོད་ནས་ཁོ་གཉིས་ཀའི་རྡུལ་ཕྲན་མཚོན་ཆའི་བྱེད་སྒོ་ལ་
ཚོད་རྩིས་དམའ་དྲགས་པའི་ཉེན་ཁ་ཡོད།
གྲང་དམག་སྐབས་དང་ད་ལྟའི་དམག་དཔུང་གི་ཁྱད་པར་གསལ་ཤོས་ནི་
ཆ་སྙོམས་མིན་པའི་དམག་དཔུང་དེ་རེད། རྒྱ་ནག་གི་རྡུལ་ཕྲན་མཚོན་ཆའི་སྟོབས་
ཤུགས་ནི་ཨ་རིའི་སྟོབས་ཤུགས་ཀྱི་ཆ་ཤས་ཆུང་ཆུང་ཞིག་ལས་མེད། ཨ་རིས་རྒྱ་
ནག་རྒྱལ་ཁོངས་ལ་གཏོར་རྒོལ་གཏོང་བའི་ནུས་པ་དང༌། རྒྱ་ནག་ཕྱོགས་ནས་ཨ་
རིའི་རྒྱལ་ཁོངས་ཀྱི་དམིགས་འབེན་ལ་གཏོར་རྒོལ་གཏོང་བའི་ནུས་པ་ནི་ཨུ་རུ་སུ་
དང་བསྡུར་ན་ཧ་ཅང་ཆུང་བས་རྒྱ་ནག་དེ་བཞིན་རྡུལ་ཕྲན་མཚོན་ཆའི་སྡང་དགྲར་
འཛིན་པར་རྒྱུ་མཚན་མི་འདུག་བསམ་མཁན་ཡོད་ན། དེ་ནི་ཆེས་ཚབས་ཆེ་བའི་
ནོར་འཁྲུལ་གྱི་ལྟ་ཚུལ་ཞིག་རེད། གང་ཡིན་ཟེར་ན། རྒྱ་ཁྱོན་གཅིག་པོས་སྒྲུང་ཆ་
ཚང་བཤད་མི་ཐུབ།
འདས་པའི་ལོ་ངོ་བཅུ་ཕྲག་གཅིག་གི་རིང་ལ་རྒྱ་ནག་གིས་རྡུལ་ཕྲན་མཚོན་
ཆའི་གོ་མཛོད་ཀྱི་ཐབས་ཇུས་དམིགས་ཡུལ་ལ་མངོན་གསལ་མེད་པའི་ཐོག་ནས་
གལ་ཆེའི་འགྱུར་ལྡོག་བྱུང་ཡོད། དེའི་གཞི་རྩའི་ལས་འགན་ནི་རྡུལ་ཕྲན་དམག་
འཐབ་འགོག་རྒོལ་ཆེད་དུ་ཡིན་པ་དང༌། དེ་ཡང་ཕྱི་ལོ་༡༩༥༠ ནང་ཁོ་ཚོར་ཞེད་
སྣང་བསྐུལ་བ་དེ་འདྲ་ཡང་བསྐྱར་མི་ཡོང་བའི་ཆེད་རེད། དེ་དག་སྔོན་འགོག་བྱེད་
པར་རྒྱལ་ཁབ་གང་རུང་གིས་རྒྱ་ནག་ལ་རྡུལ་ཕྲན་མཚོན་ཆའི་གཏོར་རྒོལ་བཏང་
བ་ཡིན་ན། གཏོང་རྒོལ་གཏོང་མཁན་ལ་འཁོན་ལན་སློག་པར་འདང་ངེས་ཀྱི་དམག་
དཔུང་རྒྱ་བསྐྱེད་བཏང་ཡོད་པ་རེད། ཉེ་བའི་ལོ་ཤས་རིང་རྒྱ་ནག་གི་གོ་མཚོན་
དཀྱུས་མའི་མཚོ་དམག་རྒྱ་བསྐྱེད་བྱས་པ་དང་མཉམ་དུ་རྡུལ་ཕྲན་མཚོན་ཆ་བཀོལ་
སྤྱོད་བྱེད་ཤུགས་ཆེ་རུ་ཕྱིན་ཡོད། ད་དུང་རྒྱ་ནག་གི་རྡུལ་ཕྲན་མཚོན་ཆའི་བྱེད་
ལས་ཁག་ནི། གལ་སྲིད་ཨ་རིའི་ཕྱོགས་ནས་གནམ་མཚོ་གཉིས་ཀྱི་དམག་འཐབ་
འཆར་འགོད་ལྟར་གོ་མཚོན་དཀྱུས་མའི་གཏོར་རྒོལ་ཤུགས་ཆེན་བྱས་པར་རྒྱ་ནག་
ཕྱོགས་ནས་འགོག་ཐབས་བྱེད་རྒྱུ་དེ་ཡིན་པ་དང་། རྒམ་ལ་སོགས་པའི་ཨ་རིའི་
དམག་གི་རྟེན་གཞི་ཁག་ལ་རྡུལ་ཕྲན་མཚོན་ཆས་གཏོར་རྒོལ་གཏོང་བའི་ཉེན་ཁ་
སྤྲད་ཡོད།
ཆ་འཇོག་འོས་པའི་ཉེན་ཁ་འདིས་ཕྱོགས་གཉིས་ཀྱི་ངེས་གཏན་མེད་པའི་
ཚོད་དཔག་ཐོག་སྡོད་དུ་བཅུག་ཡོད། རྒྱ་ནག་གིས་རྒམ་(Guam) ལ་རྡུལ་ཕྲན་
མཚོན་ཆས་གཏོར་རྒོལ་བཏང་བ་ཡིན་ན། ཨ་རིས་འཁོན་ལན་སློག་ཆེད་རྒྱ་ནག་
ལ་རྡུལ་ཕྲན་མཚོན་ཆས་གཏོར་རྒོལ་གཏོང་བ་དང༌། ཡང་རྒྱ་ནག་ཕྱོགས་ནས་དེ་
འགོག་རྒོལ་ཆེད་ཨ་རིའི་གྲོང་ཁྱེར་ཆེ་ཁག་རྣམས་གཏོར་ཐུབ་པའི་ནུས་པ་ག་ཚོད་
ཡོད་མེད་རྩིས་རྒྱག་དགོས་ཀྱི་ཡོད། ཐག་གཅོད་དེ་ནི་གཙོ་བོ་ཕྱོགས་གཉིས་ཀྱི་
ཐབས་ཇུས་ཀྱི་དགོས་མཁོའི་གཞི་ཁྱོན་ལ་རག་ལས་ཡོད། གྲང་དམག་གི་སྐབས་
དེར་ཨུ་རུ་སུའི་ཕྱོགས་ནས་ཡོ་རོབ་ནང་དྲག་པོའི་དཔུང་འཇུག་བྱས་པ་ཡིན་ན་ཨ་
རིའི་ཕྱོགས་ནས་རྡུལ་ཕྲན་མཚོན་ཆ་བེད་སྤྱོད་གཏོང་རྒྱུ་ཡིན་པའི་འཇིགས་སྐུལ་
བྱས་པ་དེ་ཡིད་བརྟན་ཆ་འཇོག་བྱེད་ཆོག་པ་ཞིག་རེད། གང་ཡིན་ཟེར་ན། དེ་ནི་
ཕྱོགས་གཉིས་ཀས་ཡོ་རོབ་ནུབ་ཕྱོགས་ས་ཁུལ་སྲུང་སྐྱོབ་བྱེད་པ་ནི་ཨ་རི་རང་ཉིད་
ཀྱི་བདེ་འཇགས་ལ་ཧ་ཅང་གལ་ཆེན་པོ་ཡིན་པ་དང༌། མངའ་ཁུལ་འདི་ཨུ་རུ་སུའི་
ལག་ཏུ་མི་ཤོར་བའི་ཆེད་དུ་རྡུལ་ཕྲན་མཚོན་ཆའི་དམག་འཁྲུག་རྒྱག་རྒྱུ་དེ་ངོས་
འཛིན་བྱས་ཡོད་པ་རེད། ཨ་རིའི་གྲོང་ཁྱེར་རྣམས་ཀྱི་ནང་རྡུལ་ཕྲན་མཚོན་ཆས་
གཏོར་རྒོལ་ཐེབས་ཀྱང་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་སྲུང་སྐྱོབ་བྱེད་པ་
ནི་ཨ་རི་ལ་གནད་འགག་ཆེན་པོ་ཡིན་ཟེར་ན། རྒྱ་ནག་ཕྱོགས་ནས་ཡིད་ཆེས་བྱེད་
ཀྱི་རེད་དམ།
རྒྱ་ནག་གི་རྡུལ་ཕྲན་མཚོན་ཆའི་ཐབས་ཇུས་སྔོན་དཔག་འདི་འདྲ་ཞིག་
བྱེད་ཀྱི་ཡོད་པ་སྟེ། ཨ་རིའི་རྒྱལ་ཁབ་ལ་ཨེ་ཤེ་ཡའི་མངའ་ཁུལ་གྱི་ཁེ་ཕན་ནི་གྲང་
དམག་སྐབས་ཀྱི་ཡོ་རོབ་དང་བསྡུར་ཐབས་མེད་པ་ཞིག་རེད་བསམ་གྱི་ཡོད།
དེ་བས་རྒྱ་ནག་ཕྱོགས་ནས་འདི་འདྲའི་ཚོད་དཔག་ཅིག་བྱེད་ཀྱི་ཡོད་པ་ནི། ཨ་
རིའི་ཁ་གཏད་དུ་ལངས་ནས་རྡུལ་ཕྲན་མཚོན་ཆའི་གཏོར་རྒོལ་ཆུང་ཆུང་གཏོང་
རྒྱུ་ཡིན་པར་འཇིགས་སྐུལ་བྱས་པས་ཀྱང༌། ཨ་རིའི་ཕྱོགས་ཀྱི་གོ་མཚོན་དཀྱུས་
མའི་དམག་དཔུང་གཞི་རྒྱ་ཆེན་པོ་ཞིག་འགོག་རྒོལ་གྱི་ནུས་པ་ཐོན་གྱི་ཡོད་པ་དེ་
རེད། དེའི་ནང་དོན་ནི་རྒྱ་ནག་གི་ཐབས་ཇུས་ཀྱི་དམིགས་ཡུལ་འགྲུབ་པར་རྡུལ་ཕྲན་
མཚོན་ཆའི་སྟོབས་ཤུགས་ལ་ལྟོས་ས་ལྟོས་འཇོག་གིས་ཆུང་ཆུང་ཞིག་ལས་དགོས་
ཀྱི་མེད། དེ་བས་རྒྱ་ནག་ལ་མཚོན་ན་རྡུལ་ཕྲན་མཚོན་ཆའི་ཕྱོགས་ནས། ཨ་རི་དང་
རྩོད་རྙོག་སྐབས་སུ་གོ་གནས་དེ་ཙམ་ཆེན་པོ་དང་ངེས་གཏན་ཡོད་པ་མིན། དེའི་
ཕྱོགས་ནས་རྒྱ་ནག་ལ་ཁེ་ཕན་ཐོབ་ཀྱི་ཡོད།
དེ་ནི་ཨེ་ཤེ་ཡའི་མངའ་ཁུལ་གྱི་ཨ་རིའི་མཐུན་གྲོགས་རྒྱལ་ཁབ་ཁག་ལ་
གནད་འགག་ཏུ་གྱུར་ཡོད། རྡུལ་ཕྲན་མཚོན་ཆའི་དམག་འཁྲུག་འགོག་ཐབས་ནི་
མཐུན་གྲོགས་རྒྱལ་ཁབ་ཚོས་གཙོ་བོར་འཛིན་གྱི་ཡོད་ལ། ཨ་རིས་རང་ཉིད་ཀྱི་
མཐུན་གྲོགས་ཁག་དང་རྒྱ་ནག་བཅས་ཕྱོགས་ཚང་མས་ཤེས་དགོས་པ་ཞིག་ལ།
གལ་སྲིད་རྒྱ་ནག་གིས་ཨ་རིའི་མཐུན་གྲོགས་རྒྱལ་ཁབ་གང་རུང་ལ་རྡུལ་ཕྲན་
མཚོན་ཆས་གཏོར་རྒོལ་བཏང་བ་ཡིན་ན། རྒྱ་ནག་ཕྱོགས་ནས་རྡུལ་ཕྲན་མཚོན་
ཆས་ལན་འདེབས་ཀྱི་ཉེན་ཚབས་ཡོད་མེད་ལ་མ་བལྟས་པར་ཨ་རིས་རྡུལ་ཕྲན་
མཚོན་ཆས་རྒོལ་ལན་སློག་རྒྱུ་ཡིན་པ་དེ་རེད། དེ་བས་རྡུལ་ཕྲན་མཚོན་ཆའི་
དམག་འཁྲུག་འགོག་ཐབས་ནི་ཝ་ཞིན་ཊོན་ནས་རང་ཉིད་ཀྱི་བདེ་འཇགས་སྲུང་བ་
ལྟར་མཐུན་གྲོགས་རྒྱལ་ཁབ་ཚོར་དེ་མཚུངས་སུ་ངོས་འཛིན་བྱས་པ་ཁོ་ནས་གྲུབ་
འབྲས་ཐོན་གྱི་ཡོད། དྲི་བ་ཆེན་པོ་ཞིག་ཡོད་པ་ནི་ཨ་རིའི་ཕྱོགས་ནས་པེ་ཅིང་ལ་ཐེ་
ཝན་འཕྲོག་འཇུག་པ་དང༌། ཡང་ན། ཨ་རིའི་གྲོང་ཁྱེར་ལོ་སི་ཨན་ཇི་ལེ་སུར་(Los
Angeles) རྡུལ་ཕྲན་མཚོན་ཆས་གཏོར་རྒོལ་ཕོག་འཇུག་རྒྱུ་ཡིན་པ་གཉིས་ལས་
གང་ཡིན་པ་རྒྱ་ནག་ལ་ར་སྤྲོད་བྱེད་ཐུབ་མིན་དེ་ཡིན། དྲི་བ་དེའི་ལན་ནི་ཕལ་ཆེར་
ཨ་རིའི་གྲོང་ཁྱེར་ལ་ཕོག་འཇུག་གི་མ་རེད།
ཨ་རིའི་ཞེ་འདོད་ནི་སྔོན་ཆད་དང་ད་ལྟར་མུ་མཐུད་འདི་ལྟར་གནས་ཡོད་པ་
ནི༑ དཀའ་རྙོག་རྩ་བ་ནས་སེལ་ཐབས་སུ་གཏོར་རྒོལ་ཐོག་མ་དེས་རྒྱ་ནག་གི་རྡུལ་
ཕྲན་མཚོན་ཆ་ལ་གོ་སྐབས་མི་སྟེར་བ་དེ་ཡིན། རྒྱུན་རིང་པོ་ཞིག་ལ་རྒྱ་ནག་གི་གླིང་
གཞན་སྙོབ་ཐུབ་པའི་མེ་ཤུགས་འཕུར་མདའི་རྡུལ་ཕྲན་མཚོན་ཆ་ནི། ལྟོས་ས་ལྟོས་
འཇོག་གི་ཐོག་ནས་གཞི་རྒྱ་ཆུང་བ་དང་གླགས་རྙེད་སླ་བོ་ཡོད་པ་དེ་ཨ་རིས་ཚོད་
བགམ་བྱེད་སར་གྱུར་ཡོད་པ་དང༌། ལྷག་པར་དུ་ཨ་རིའི་སྤྱིར་བཏང་གི་བདེ་སྲུང་
མ་ལག་གི་མེ་ཤུགས་འཕུར་མདས་ཀྱང་དམིགས་གཏད་གཏོར་བཅོམ་བྱེད་ཐུབ་ཀྱི་
ཡོད། ཨ་རི་དེ་བཞིན་རྡུལ་ཕྲན་མཚོན་ཆའི་འགོ་གཙོར་མུ་མཐུད་དུ་མངོན་གསལ་
དང་གདམ་ཀ་འདི་ལྟར་ལག་བསྟར་བྱེད་ཐབས་ནི། ཨ་རིའི་གཞུང་འབྲེལ་གྱི་གསལ་
བསྒྲགས་ནང་རྒྱ་ནག་སྐོར་དེ་ཨུ་རུ་སུ་དང་མི་འདྲ་བར་གཟབ་གཟབ་བྱས་པའི་སྒོ་
ནས་འདོན་གྱི་རེད། ཨ་རི་དང་རྒྱ་ནག་དབར་རྡུལ་ཕྲན་མཚོན་ཆའི་དམག་འཁྲུག་
འགོག་པར་ཕན་ཚུན་གཉིས་ཕན་གྱི་འབྲེལ་ལམ་ཡོད་པ་ལས་གཡོལ་ཐབས་བྱེད་རྒྱུ་
དེ་ཡིན།
འོན་ཀྱང༌། དོན་དངོས་ཐོག་ཨ་རིས་རྒྱ་ནག་གི་ཐོག་ལ་རྡུལ་ཕྲན་མཚོན་
ཆའི་འགོ་གཙོ་བྱེད་དཀའ། ང་ཚོས་ཤེས་གསལ་ལ་རྒྱ་ནག་གིས་ཨ་རིར་གཏོར་
རྒོལ་གཏོང་བའི་ནུས་ཤུགས་རྒྱུན་སྐྱོང་དང་གལ་ཆེར་བརྩིས་པ་ཡིན་ལ་དེའི་ཐད་
ཁོ་ཚོས་གྲུབ་འབྲས་ལེན་ངེས་ཡིན། ཨ་རིའི་ཕྱོགས་ནས་གཏོར་རྒོལ་གྱི་ནུས་པ་
འཕེལ་རྒྱས་གཏོང་རྒྱུ་ལས་རྒྱ་ནག་ཕྱོགས་ནས་སོ་སོས་རྒྱང་རིང་སྙོབ་ཐུབ་པའི་
མེ་ཤུགས་འཕུར་མདའ་རྣམས་ས་ཐོག་གམ་ཡང་ན་ཨ་རིའི་ཕྱོགས་སུ་རྒྱ་བསྐྱེད་
དང་སྲུང་སྐྱོབ་བྱེད་རྒྱུ་ལས་སླ་བོ་ཡིན། རྒྱ་ནག་གིས་ཨ་རིའི་གྲོང་ཁྱེར་ཁག་ལ་
རྡུལ་ཕྲན་མཚོན་ཆའི་གཏོར་རྒོལ་གྱི་གྱོང་གུད་བསམ་ཡུལ་ལས་འདས་པ་ཞིག་
སྤྲོད་ཐུབ་པའི་ནུས་པ་དེ་ནི་ཨ་རིས་རྒྱ་ནག་ལ་འབྲེལ་བའི་འགྱུར་འགྲོས་ཁྲོད་ཀྱི་
གལ་གནད་ཆེ་ཤོས་ཀྱི་རྒྱུ་རྐྱེན་ཞིག་ཡིན་པ་དང༌། རྒྱ་ནག་གི་སྟོབས་ཤུགས་རྒྱས་
བཞིན་པའི་སྐབས་འདིར་ཨེ་ཤེ་ཡའི་ནང་གི་འགུལ་སྐྱོད་ཐོག་གདམ་ཀ་བྱེད་སྟངས་
ལ་ཐུག་ཡོད།
ནམ་རྒྱུན་དྲག་པོའི་དམག་དཔུང་གི་གནད་དོན་རྣམས་ཐབས་ཇུས་དང་སྲིད་
དོན་ལས་ལོགས་སུ་བགྲོ་གླེང་བྱེད་ཀྱི་ཡོད། གཅིག་བྱས་ན། མི་ཉུང་ཤོས་ཤིག་
གིས་མ་གཏོགས་ཨ་རྒྱའི་དབར་རྩོད་རྙོག་འབྱུང་སྲིད་པའི་སྐོར་ལ་དེ་ཙམ་གལ་ཆེན་
པོ་བརྩིས་མེད་པས་རེད། ཉུང་ཤས་ཤིག་གིས་ཐབས་ཇུས་དང་སྲིད་དོན་གྱི་འགྲན་
རྩོད་ནས་དམག་དཔུང་གི་རྩོད་རྙོག་ནང་ལྷུང་རྒྱུ་ལས་སླ་བོ་ཡིན་པ་ཤེས་ཀྱི་ཡོད།
དོན་དངོས་ཐོག་ཨ་རྒྱ་གཉིས་ཀས་ཨེ་ཤེ་ཡ་ཁུལ་ན་སྟོབས་ཤུགས་ཐོག་འགྲན་སྡུར་
བྱེད་ཀྱི་ཡོད་པ་དང་། རྩོད་རྙོག་འབྱུང་སྲིད་པ་ནི་དངོས་ཡོད་གནས་ཚུལ་ཞིག་ཏུ་
གྱུར་ཡོད་པར་མ་ཟད། ཇི་ཙམ་གྱིས་འགྲན་སྡུར་བྱས་པ་དེ་ཙམ་གྱིས་རྩོད་རྙོག་ཆེ་
རུ་འགྲོ་རྒྱུ་རེད། དེ་བས་ཀྱང་གལ་ཆེ་བ་ཞིག་ལ། ཕྱོགས་གཉིས་ཀྱིས་དམག་འཐབ་
བརྒྱབ་པ་ཡིན་ན་སུ་ལ་རྒྱལ་ཁ་ཐོབ་མིན་དང་། གྱོང་གུད་ཅི་ཙམ་ཡོད་མེད་ཀྱི་ཐག་
གཅོད་ནི། ཝ་ཞིན་ཊོན་དང་པེ་ཅིང༌། ད་དུང་ཨེ་ཤེ་ཡའི་ནང་གི་འགྲན་རྩོད་མཁན་
གཞན་བཅས་ཕྱོགས་ཚང་མའི་བྱ་སྤྱོད་ཀྱིས་ཤུགས་རྐྱེན་ཐེབས་ཀྱི་ཡོད། དེར་
བརྟེན་ཨེ་ཤེ་ཡའི་མངའ་ཁུལ་དུ་རྒྱལ་ཁབ་གཉིས་ཀྱི་དམག་དཔུང་གི་ཧེ་བག་ལ་
འགྱུར་ལྡོག་འབྱུང་བཞིན་པ་འདིས། ཨ་རིས་རྒྱ་ནག་ལ་ལན་འདེབས་ཇི་ལྟར་བྱེད་
མིན་གྱི་གདམ་ཀ་ལ་དབྱེ་ཞིབ་བྱེད་པར་གནད་འགག་ཏུ་གྱུར་ཡོད།

ལེའུ་ལྔ་པ།
ཨེ་ཤེ་ཡའི་སྒྲོམ་གཞི།

ཨེ་ཤེ་ཡའི་གདམ་ཀ་ཁག
ཨ་རི་གཅིག་པོས་རྒྱ་ནག་ལ་གདོང་གཏུག་བྱེད་ཀྱི་མེད། དུས་ཡུན་རིང་པོའི་མཐུན་
ཕྱོགས་རྒྱལ་ཁབ་ཁག་དང་གལ་ཆེའི་གྲོགས་པོ་གསར་པ་རྣམས་ཀྱིས་ཀྱང༌། རྒྱ་
ནག་གི་རྒྱ་བསྐྱེད་ལ་རང་ཉིད་ཀྱིས་འགྲོ་སོང་གཏོང་མ་དགོས་པར་ཝ་ཞིན་ཊོན་ནས་
བདེ་སྲུང་འགན་ལེན་ཡོང་བའི་རེ་བ་རྒྱག་གི་ཡོད། ཁོང་ཚོ་ཚང་མ་ཨེ་ཤེ་ཡའི་
མངའ་ཁུལ་འདིར་ཨ་རིའི་འགོ་གཙོའི་གནས་བབས་འོག་དར་རྒྱས་ལ་ཕྱིན་ཡོད་པ་
དང་། རྒྱ་ནག་གིས་མངའ་ཁུལ་དེར་དབང་སྒྱུར་དང་སྟོབས་ཤུགས་བེད་སྤྱོད་ལོག་
པར་བཏང་བ་ལ་བརྟེན་ནས་བྱུང་བའི་གྱོང་གུན་དེ་ཨ་རིའི་ཕྱོགས་ནས་སྔོན་འགོག་
ཡོང་བའི་རེ་བ་ཡང་ཚང་མར་གཅིག་མཚུངས་སུ་ཡོད། ཁོང་ཚོ་ནི་འདུལ་དཀའ་
བའི་ཚོགས་སྡེ་ཞིག་ཡིན། མཐུན་གྲོགས་དེའི་ནང་ཉི་ཧོང་དང༌། ལྷོ་ཀོ་རི་ཡ། ཨོ་
སི་ཊོ་ལི་ཡ། ཧྥི་ལི་ཕིན། ཐེ་ལན་ཌི་བཅས་དང༌། གྲོགས་པོ་གསར་པ་ནི་རྒྱ་གར་
དང༌། ཧིན་དྷུ་ཉེ་ཤི་ཡ། སིང་རྒ་ཕོར། ཝེ་ཐི་ནམ་བཅས་ཡོད། རྒྱ་ནག་གི་སྟོབས་
ཤུགས་ལ་ཡ་ལན་སྤྲོད་སྐབས་ཁོང་ཚོའི་རྒྱབ་སྐྱོབ་ཐོབ་རྒྱུ་ནི་རིན་ཐང་ཆེན་པོ་ཞིག་
ཡིན། འོན་ཀྱང་། དྲི་བ་གཙོ་བོ་ནི། ཁྱིམ་མཚེས་རྒྱལ་ཁབ་འདི་དག་གིས་ཨེ་ཤེ་ཡའི་
མངའ་ཁུལ་དུ་ཨ་རི་མུ་མཐུད་དུ་གནས་རྒྱུར་རྒྱབ་སྐྱོར་བྱེད་པ་ཙམ་མ་ཡིན་པར།
ཨ་རིའི་འགོ་གཙོའི་གནས་བབས་ལ་རྒྱབ་སྐྱོར་བྱེད་ཀྱི་ཡོད་མེད་དེ་ཡིན།
ཨེ་ཤེ་ཡའི་མངའ་ཁུལ་གྱི་རྒྱལ་ཁབ་ཚང་མར་རང་ཉིད་ཀྱི་མདུན་དུ་རྒྱ་ནག་
ཐོག་གདམ་ཀ་བྱེད་དགོས་བྱུང་ཡོད་པ་དང༌། གདམ་ཀ་ཁག་ནི་མགོ་རྙོག་པོ་དང་
གལ་འགངས་ཆེན་པོ་ཡིན། ཨ་རིར་ཨེ་ཤེ་ཡའི་ནང་མུ་མཐུད་འགོ་གཙོའི་གནས་
བབས་རྒྱུན་འཛིན་བྱེད་འཇུག་པའམ། ཡང་ན། མངའ་ཁུལ་དེ་བློས་བཏང་ནས་རྒྱ་
ནག་ལ་སྣེ་འཁྲིད་དུ་འཇུག་པའི་གདམ་ཀར་ཐག་གཅོད་བྱེད་པའི་ཐོག་དཀའ་ངལ་
ཡོད་པ་ལས། ཨ་རྒྱ་གཉིས་ལས་སུ་ལ་རྒྱབ་སྐྱོར་བྱེད་པའི་གདམ་ཀར་ཐག་གཅོད་
བྱེད་པའི་དཀའ་ངལ་འཕྲད་ཀྱི་མེད། གནས་སྟངས་འདི་ཤེས་རྒྱུ་ཧ་ཅང་གལ་ཆེན
པོ་རེད། གལ་སྲིད་རྒྱ་ནག་གིས་ཁྱིམ་མཚེས་རྒྱལ་ཁབ་ཁག་ལ་བཙན་དབང་གི་སྒོ་
ནས་ཨ་རིའི་འགོ་གཙོ་དང་རྒྱ་ནག་གི་སྣེ་ཁྲིད་དབར་གདམ་ཀ་བྱེད་བཅུག་པ་ཡིན་
ན༑ ཁོང་ཚོས་ཝ་ཞིན་ཊོན་ལ་རྒྱབ་སྐྱོར་ཤུགས་ཆེན་བྱེད་རྒྱུ་ཡིན་པ་གཏན་ཁེལ་
རེད། གང་ཡིན་ཟེར་ན། ཨེ་ཤེ་ཡའི་རྒྱལ་ཁབ་སུ་གཅིག་ཀྱང་རྒྱ་ནག་གི་མཐེ་བོང་
འོག་སྡོད་འདོད་བྱེད་ཀྱི་མེད། འདིས་མི་མང་པོ་ཞིག་ལ་ཨེ་ཤེ་ཡའི་ནང་ཨ་རིའི་
འགོ་གཙོ་དང་རྒྱ་ནག་གི་སྣེ་ཁྲིད་དབར་དུ་གདམ་ཀ་གསུམ་པ་ཞིག་མེད་པའི་ཡིད་
ཆེས་སླེབས་བཅུག་ཡོད་པ་དེ་ཡང་། ཨེ་ཤེ་ཡ་ཁྱོན་ཡོངས་ནས་ཨ་རིར་རྒྱབ་སྐྱོར་
བྱེད་པ་ནི་དོགས་འདྲི་བྱེད་མི་དགོས་པ་ཞིག་དང་འགྱུར་ལྡོག་མེད་པ་ཞིག་ཡིན་
པའི་འདོད་ཚུལ་འཛིན་པ་དེ་རེད། དེ་བས་དེའི་ལན་དུ་ཨ་རིས་ཀྱང་ཁོང་ཚོའི་ཆེད་
དུ་གྱོང་གུན་ག་ཚོད་བྱུང་མིན་ལ་མ་བལྟས་པར་རྒྱ་ནག་གི་ཁ་གཏད་གཅོག་དགོས་
པར་འདོད་ཀྱི་ཡོད། འདོད་ཚུལ་འདི་གཉིས་ཀ་ནོར་འཁྲུལ་ཅན་ཡིན།
ནོར་འཁྲུལ་འདི་དག་ཤོར་དགོས་པའི་རྒྱུ་མཚན་ཕྱོགས་གཅིག་ནི་བྱང་མནའ་
འབྲེལ་མཐུན་ཚོགས་(NATO) ཀྱི་དུས་ཡུན་རིང་པོའི་འབྲེལ་བ་དེ་ཡིན། གྲང་
དམག་སྐབས་ཨ་རིས་འགོ་ཁྲིད་པའི་བྱང་མནའ་འབྲེལ་མཐུན་ཚོགས་ཀྱི་འབྲེལ་
ལམ་་གཏིང་ཟབ་པོ་དེ་ནི། འབྲེལ་ལམ་གཞན་གྱི་ནང་དུ་རིན་ཐང་ངེས་ཅན་ཞིག་ཡོད་
པར་འདོད་པ་དེ་ཡིན། རྒྱལ་ཁབ་ཀྱི་དབུ་ཁྲིད་རྣམས་ནས་ཨ་རི་དང་མཐུན་གྲོགས་
ཀྱི་འབྲེལ་ལམ་འཛིན་པ་ནི་རང་ཉིད་ཀྱི་གཞི་རྩའི་ཁེ་ཕན་ཆེད་ཡིན་པ་ལས་གཞན་
ལ་ཞབས་འདེགས་ཞུ་རྒྱུ་དེ་ཙམ་གཙོ་བོར་འཛིན་གྱི་མེད། རྒྱ་ནག་གི་འགྲན་སྡུར་
སྐོར་གླེང་སྐབས་སྔོན་མ་ཨུ་རུ་སུ་བཀག་སྐྱིལ་བྱས་པ་ལྟར་རྒྱ་ནག་ཕྱོགས་ནས་
དེ་ལྟར་ངོས་ལེན་བྱེད་མིན་ལ་མ་བལྟས་པར། གཅིག་བྱས་ན། བྱང་མནའ་འབྲེལ་
མཐུན་ཚོགས་(NATO) མ་དཔེ་ཇི་བཞིན་རྒྱ་ནག་གི་ཁ་གཏད་ཆེད་དུ་རྒྱལ་ཁབ་
རྣམས་ནས་མཉམ་འབྲེལ་བྱེད་ངེས་ཡིན་པའི་ཡིད་ཆེས་ཡོད་སྲིད། འོན་ཀྱང་། རྒྱ་
ནག་ནི་ཨུ་རུ་སུ་དང་ཁྱད་པར་ཆེན་པོ་ཡོད། ཁོང་ཚོས་ཨ་རིའི་སྟོབས་ཤུགས་ལ་
གཞན་དང་མ་འདྲ་བ་ཞིག་གི་ཐོག་ནས་འགྲན་རྩོད་བྱེད་ཀྱི་ཡོད་པར་མ་ཟད། ཨ་
རིའི་མངོན་འདོད་ལ་ཡང་ཁྱད་པར་ཡོད། ཁྱད་པར་འདི་དག་ལ་བརྟེན་ནས་བྱང་
མནའ་འབྲེལ་མཐུན་ཚོགས (NATO) མ་དཔེ་དེ་འབྱུང་འགྱུར་ལོ་བཅུ་ཕྲག་རིང་ལ་
ཨེ་ཤེ་ཡའི་ནང་ལག་བསྟར་བྱེད་དཀའ།
དངོས་ཡོད་གནས་སྟངས་ལ་ཡང་། ཨེ་ཤེ་ཡའི་ཁུལ་འདིར་རྒྱ་ནག་གི་ཁྱིམ་
མཚེས་རྒྱལ་ཁབ་རྣམས་མངོན་འདོད་མཁྲེགས་པོ་གཉིས་ཀྱི་ཁྲོད་ནས་རང་དབང་
ཅན་གྱི་གདམ་ཀ་ཡོད་པ་དེ་འདྲའི་ལས་སླ་བོ་ཞིག་མིན། ཁོང་ཚོར་འཕྲད་པ་ནི་
གདམ་ཀ་གཉིས་ལྡན་དེ་མིན། ཁོང་རྣམས་ཀྱིས་རྙོག་འཛིང་དང་འགྱུར་ལྡོག་ཆེ་བའི་
སྟོབས་ཤུགས་ཀྱི་འཕོ་འགྱུར་ཞིག་ལ་གདོང་ལེན་བྱེད་དགོས། ཁོང་ཚོ་སུ་གཅིག་
གིས་ཀྱང་རྒྱ་ནག་གི་མཐེ་བོང་འོག་སྡོད་འདོད་མི་བྱེད་པ་ནི་དངོས་ཡོད་གནས་ཚུལ་
རེད། འོན་ཀྱང༌། དེ་མཚུངས་ཁོང་ཚོ་སུས་ཀྱང་རྒྱ་ནག་དགྲ་བོར་བཟོ་འདོད་མེད།
དེ་ལས་ཀྱང་གལ་ཆེ་བ་ཞིག་ལ་ཁོང་ཚོ་ཚང་མར་ཞི་བདེ་དང་བརྟན་བརླིང༌། འཕེལ་
རྒྱས་སུ་འགྲོ་བའི་གོ་སྐབས་སོགས་དགོས་ཀྱི་ཡོད། ཁོང་ཚོས་འདི་དག་ཐོབ་པའི་
ལམ་ཁ་ཡག་ཤོས་གང་ཡིན་པ་དེ་འདེམས་ཀྱི་ཡིན་པ་དང༌། དེ་ཡང་རྒྱ་ནག་དང་ཨ་
རི་ཕྱོགས་སོ་སོས་གདམ་ཀ་བྱེད་སྟངས་ལ་རག་ལས་ཡོད། རྒྱ་ནག་གིས་སེམས་
ཐག་གཙང་བཅད་ཀྱིས་ཨེ་ཤེ་ཡའི་མངའ་ཁུལ་ཟིལ་གྱིས་གནོན་པའི་ཆེད་དུ་ཨ་རི་
ཕྱིར་འབུད་གཏོང་བའི་ཐབས་ཤེས་བྱས་པ་དེ་ཙམ་གྱིས་ཁྱིམ་མཚེས་རྒྱལ་ཁབ་
རྣམས་ཀྱིས་ཨ་རིར་བློ་གཏད་བཅོལ་ནས་འབད་པ་ཆེན་པོས་རྒྱབ་སྐྱོར་བྱེད་ཀྱི་
རེད། འོན་ཀྱང་། རྒྱ་ནག་གིས་རང་ཉིད་སྟོབས་ཤུགས་ལ་ཚད་བཀག་བཟུང་ནས་
ཨ་རིའི་མཉམ་དུ་མངའ་ཁུལ་འདིར་སྒྲིག་གཞི་གསར་པ་ཞིག་གི་ཐོག་མཉམ་ལས་
བྱས་པ་དེ་ཙམ་གྱིས་ཁྱིམ་མཚེས་རྒྱལ་ཁབ་རྣམས་ཀྱིས་ཀྱང་། རྒྱ་ནག་གིས་འགན་
མང་ཙམ་ལེན་པར་བློ་བདེ་བག་ཕེབས་ཡོང་གི་རེད། དེ་བཞིན་ཨ་རིའི་སྔོན་ཆད་ཀྱི་
ཨེ་ཤེ་ཡའི་འགོ་གཙོའི་གནས་བབས་བརྟན་པོ་བཟོ་ཐབས་བྱས་ན་དེས་རྒྱ་ནག་གི་
མངོན་འདོད་ལ་མཐུན་རྐྱེན་སྒྲུབ་རྒྱུའི་ཚབ་ཏུ་འགྲན་རྩོད་དང་དམག་འཁྲུག་གི་ཉེན་
ཁ་བཟོ་བཞིན་ཡོད་པས། རྒྱ་ནག་གི་ཁྱིམ་མཚེས་རྒྱལ་ཁབ་ཁག་ནས་ཨ་རིར་རྒྱབ་
སྐྱོར་བྱེད་རྒྱུ་ཇེ་ཉུང་ལ་འགྲོ་བ་རེད། ཨེ་ཤེ་ཡའི་མངའ་ཁུལ་གྱི་རྒྱལ་ཁབ་རྣམས་
ཀྱིས་རྒྱ་ནག་མངའ་ཁུལ་འདིའི་འགོ་གཙོ་བྱེད་པར་ཨ་རིའི་ཕྱོགས་ནས་འགོག་རྒོལ་
བྱས་པར་རྒྱབ་སྐྱོར་ཡོད་པ་རེད། འོན་ཀྱང་ཁོ་ཚོས་རྒྱ་ནག་གིས་འགན་མང་ཙམ་
ལེན་པར་ངོ་རྒོལ་བྱེད་ཀྱི་མེད། ཁོང་ཚོས་རྒྱ་ནག་དེ་ཚུལ་མཐུན་བག་ཡོད་ཀྱི་མངོན་
འདོད་ཅན་ཞིག་ཏུ་འགྱུར་བར་མཐུན་རྐྱེན་བསྐྲུན་པ་ལས་ཁོང་ཚོར་སྣེ་ཁྲིད་མཁན་
ཞིག་ཏུ་འགྱུར་བར་འདོད་མོས་བྱེད་ཀྱི་མེད།
འདིས་ག་རེ་སྟོན་གྱི་ཡོད་པ་རེད་ཟེར་ན། མ་འོངས་པའི་ལོ་བཅུ་ཕྲག་ཁ་ཤས་
རིང་ཨེ་ཤེ་ཡའི་ཐབས་ཇུས་ཀྱི་དཔུང་སྒྲིག་པ་ནི་[ང་ཚོའི་དང་ཁྱེད་ཚོའི་ཕྱོགས་ཟེར་
བ་ལྟ་བུ་] ལས་སླ་བོ་ཞིག་མིན་པར་མགོ་རྙོག་ཚ་བོ་ཞིག་ཏུ་འགྱུར། ཨེ་ཤེ་ཡའི་ནང་
གི་རྒྱལ་ཁབ་ཚང་མས་འཕེལ་རྒྱས་འགྲོ་བཞིན་པའི་རྒྱ་ནག་གི་སྟོབས་ཤུགས་དང་
དམིགས་ཡུལ་བཅས་ལ་བློ་འཚབ་དང༌། རང་ཉིད་ལ་མེད་དུ་མི་རུང་བའི་དགོས་
མཁོ་ལ་གཞིགས་པའི་ལྗིད་ཁོག་ཅིག་འགྱོག་དགོས་ཀྱི་ཡོད། གྲང་དམག་སྐབས་སུ་
ཨ་རིའི་མཐུན་གྲོགས་རྒྱལ་ཁབ་ཚོས་ཨུ་རུ་སུར་ཁ་གཏད་བཅག་པ་དང་མ་འདྲ་བ་
ཞིག་ནི། ཁོ་ཚོར་རྒྱ་ནག་གི་དཔལ་འབྱོར་ལས་ཁེ་ཕན་ཆེན་པོ་ཐོབ་པ་དང་ལྷན་དུ་
ཆབ་སྲིད་ཐོག་དངངས་འཚབ་ཆེན་པོ་སྐྱེས་མེད། ཚང་མས་རྒྱ་ནག་དེ་བཞིན་རང་
ཉིད་ཀྱི་དཔལ་འབྱོར་ཉོ་ཚོང་གི་ལྟེ་བར་འགྱུར་རྒྱུར་རེ་བ་རྒྱག་བཞིན་ཡོད། གྲང་
དམག་སྐབས་ཨ་རིའི་མཐུན་གྲོགས་རྒྱལ་ཁབ་ཚོས་སེམས་ཁྲལ་བྱས་པ་ལྟར། རྒྱ་
ནག་གི་ཆབ་སྲིད་ལམ་ལུགས་ཀྱིས་རྒྱལ་ཁབ་ཁག་གི་མི་མང་གི་སེམས་པ་བསྒྱུར་
ནས་ཆབ་སྲིད་ཀྱི་སྒྲོམ་གཞིར་འགྱུར་བ་ཐེབས་པའི་སེམས་ཁྲལ་མེད། ཁོང་ཚོ་ཚང་
མས་གལ་སྲིད་མངའ་ཁུལ་འདིར་རྒྱ་ནག་ལ་ཁ་གཏད་ཀྱི་དམག་འཁྲུག་བྱུང་བ་ཡིན་
ན་རང་ཉིད་ལ་གཞན་གྱིས་གླགས་རྙེད་སླ་བོ་ཡོད་པ་ཤེས་ཀྱི་ཡོད་ལ། ཆེས་རྣོ་ངར་
ཆེ་བའི་འགྲན་རྩོད་ཀྱི་འོབས་དོང་ནང་ལྷུང་བ་ཡིན་ན་རང་ཉིད་ཀྱིས་སྡུག་བསྔལ་ག་
ཚོད་མྱོང་དགོས་པ་ཡང་ཤེས་ཀྱི་ཡོད།
ལྷག་པར་དུ་རང་ཉིད་ཀྱི་ཆེད་དུ་ཨ་རི་ནི་ཨེ་ཤེ་ཡའི་མངའ་ཁུལ་གྱི་འགོ་
གཙོ་བྱེད་པའི་གནས་བབས་ཐུན་མོང་དུ་འདོད་ཀྱི་མེད། གཞུང་འབྲེལ་གསལ་
བསྒྲགས་སྐབས་ལ་ཐུན་མོང་གི་རིན་ཐང་སྐོར་བཤད་ཀྱི་ཡོད་ཀྱང་། མངའ་ཁུལ་
འདིའི་ཨ་རིའི་མཐུན་གྲོགས་རྒྱལ་ཁབ་རྣམས་ནི་ཁ་ཡོད་ལག་ཡོད་ཀྱི་གནས་སྟངས་
ལ་བསམ་བློ་གཏོང་མཁན་ཡིན་པས་ཞི་བདེ་དང་བརྟན་བརླིང་གལ་ཆེན་པོར་བརྩི་
བཞིན་ཡོད། ཁོང་ཚོར་མཚོན་ན་ཨ་རིའི་འགོ་གཙོའི་གནས་བབས་ལ་རིན་ཐང་ཆེན་
པོ་མེད། ཁོང་ཚོས་འདས་པའི་ལོ་བཞི་བཅུའི་རིང་རྒྱབ་སྐྱོར་བྱས་དོན་ཡང་ཨ་རི་ནི་
ཨེ་ཤེ་ཡའི་ནང་དུ་ཞི་བདེ་དང་བརྟན་བརླིང་གི་རྨང་གཞིར་གྱུར་ཡོད་པས་ཡིན། མ་
འོངས་པར་གནས་སྟངས་དེ་མུ་མཐུད་དུ་བསྡད་པ་ཡིན་ན་ཁོང་ཚོས་རྒྱབ་སྐྱོར་བྱེད་
ཀྱི་ཡིན་པ་དང་། དེ་ལྟར་མིན་ན་རྒྱབ་སྐྱོར་བྱེད་ཀྱི་མ་རེད། གལ་སྲིད་ཐབས་ལམ་
དེ་རྒྱ་ནག་གི་དབང་སྒྱུར་ལས་གཡོལ་བའི་ལམ་ཁ་གཅིག་པོ་དེ་ཡིན་ན་མ་གཏོགས།
ཨ་རིའི་འགོ་གཙོའི་གནས་བབས་ལ་རྒྱབ་སྐྱོར་ཆེད་དུ་ཁོ་ཚོས་རང་ཉིད་ཀྱི་མངོན་
འདོད་གཙོ་བོ་སྟེ་ཞི་བདེ་དང་བརྟན་བརླིང༌། རྒྱ་ནག་དང་འབྲེལ་ལམ་བཟང་པོ་
བཅས་བློས་གཏོང་གི་མ་རེད།
སྟོབས་ཤུགས་ལ་འགྱུར་ལྡོག་བྱུང་བ་དང་དུས་མཚུངས་སུ་ཨ་རིས་རྒྱལ་
ཁབ་དེ་ཚོའི་བདེ་འཇགས་ལ་ཁས་ལེན་བྱེད་པའི་གདེང་འཇོག་ཀྱང་རང་བཞིན་
གྱིས་ཉམས་འགྲོ་རྒྱུ་རེད། རྒྱ་ནག་ལ་སྟོབས་ཤུགས་རྒྱས་པ་དང་ལྷན་དུ་ཁོང་ཚོ་
ཨ་རིའི་རིན་ཐང་ཆེ་བའི་དཔལ་འབྱོར་གྱི་ཚོང་གྲོགས་དང་འདུལ་དཀའ་བའི་ཐབས་
ཇུས་ལ་དགྲ་ཟླ་ཞིག་ཆགས་ཀྱི་ཡོད་པ་ཨེ་ཤེ་ཡའི་རྒྱལ་ཁབ་རྣམས་ཀྱིས་ཤེས་
ཡོད། རྒྱུ་མཚན་དེ་གཉིས་ལ་བརྟེན་རྒྱ་ནག་གི་ཁ་གཏད་དུ་ལངས་ནས་ཨ་རིར་
རྒྱབ་སྐྱོར་བྱས་ན་གྱོང་གུན་ཆེན་པོ་ཞིག་ཡོད་པ་དང་། ཨ་རིའི་ཕྱོགས་ནས་ཇུས་
གཏོགས་བྱེད་ཤུགས་ཆེ་རུ་འགྲོ་བ་ཁོ་ཚོས་དངོས་ཡོད་ཐོག་ངོས་འཛིན་བྱེད་ཀྱི་
ཡོད། ཁོང་ཚོ་ཨ་རི་དང་རྒྱ་ནག་དབར་གྱི་རྩོད་རྙོག་གི་རྙི་དོང་ནང་དུ་ལྷུང་བའི་ཉེན་
ཁ་དང༌། ཡང་ན། ཨ་རིས་ཁོ་ཚོ་གཡུགས་པའམ་བློས་གཏོང་གི་རེད་བསམ་བའི་བློ་
འཚབ་ཆེ་རུ་འགྲོ་བཞིན་ཡོད། ཨ་རིའི་ཕྱོགས་ནས་ཀྱང་ཁོ་ཚོས་དེ་འདྲ་བྱེད་ཡོང་
སྙམ་པའི་སེམས་ཁྲལ་བྱེད་པ་དང༌། རྒྱ་ནག་ཕྱོགས་ནས་ཨ་རིའི་འགོ་གཙོའི་གནས་
བབས་ལ་འགྲན་རྩོད་འགོག་ཐབས་སུ་མཉམ་འབྲེལ་བྱེད་རྒྱུ་དང་རྒྱུན་གནས་ཡོང་
རྒྱུ་ཕྱོགས་ཚང་མ་ནས་དཀའ་ངལ་ཆེ་རུ་འགྲོ་བཞིན་ཡོད། ཨ་རིས་ད་དུང་ཨེ་ཤེ་
ཡའི་ནང་གི་རང་ཉིད་ཀྱི་གྲོགས་པོ་དང་མཐུན་གྲོགས་རྒྱལ་ཁབ་རྣམས་དང་མཉམ་
དུ་ཕྱག་ལས་གནང་བར་དཀའ་ངལ་ཅི་ཞིག་ཡོད་པ་དང་གོ་སྐབས་གང་ཞིག་ཡོད་
མེད་སྐོར་ལ་ང་ཚོས་ཞིབ་ཏུ་བལྟ་རྒྱུ་གལ་ཆེན་པོ་རེད།
སྟོབས་ཆེན་རྒྱལ་ཁབ་ཁག
ཉི་ཧོང་།
ཉི་ཧོང་ནི་ཨེ་ཤེ་ཡའི་མངའ་ཁུལ་གྱི་སྟོབས་ཆེན་རྒྱལ་ཁབ་ཅིག་ཡིན་ལ། ཨ་རིའི་
འགོ་གཙོའི་གནས་བབས་མུ་མཐུད་གནས་རྒྱུར་རྒྱབ་སྐྱོར་བྱེད་མཁན་ཞིག་ཡིན།
འདི་གནད་འགག་ཆེན་པོར་གྱུར་ཡོད། གང་ཡིན་ཟེར་ན། ཨ་རིར་མཚོན་ན་ཉི
ཧོང་ནི་ཨེ་ཤེ་ཡའི་མངའ་ཁུལ་གྱི་མཐུན་གྲོགས་གལ་ཆེ་ཤོས་སུ་གྱུར་ཡོད། དེ་ནི་
བསྔགས་འོས་པ་དང་གཅིག་བྱས་ན་ཧ་ཅང་དཀོན་པའི་འབྲེལ་ལམ་ཞིག་ཡིན། ལོ་
ངོ་བཅུ་ཕྲག་མང་པོའི་རིང་འཛམ་གླིང་སྒང་གི་རྒྱལ་ཁབ་ཕྱུག་ཤོས་ཨང་གཉིས་པ་
(ད་ལྟ་གསུམ་པ་ཡིན) དེ་འཛམ་གླིང་ཐོག་གི་རྒྱལ་ཁབ་ཕྱུག་ཤོས་དང་པོ་ལ་ཕན་ཚུན་
ཐབས་ཇུས་ཀྱི་ཚོང་གྲོགས་སུ་གྱུར། འདི་ནི་སྔོན་ཆད་བྱུང་མ་མྱོང་བ་ཞིག་ཡིན།
དེས་ག་རེ་མཚོན་གྱི་འདུག་གམ་ཟེར་ན་དམིགས་བསལ་བ་ཞིག་དང༌། ཡང་གཅིག་
བཤད་ན་ཡུད་ཙམ་གྱི་གནས་སྟངས་ཤིག་རེད། འབྲེལ་ལམ་དེ་ཨེ་ཤེ་ཡའི་ནང་གི་
ཨ་རིའི་གནས་བབས་ཀྱི་སྲོག་རྩར་གྱུར། འོན་ཀྱང༌། རྨང་གཞི་དེ་བརྟན་པོ་མེད་པ་
ཞིག་གི་ཐོག་བཏིང་འདུག །གང་ཡིན་ཟེར་ན། རྒྱ་ནག་གི་སྟོབས་ཤུགས་ཆེ་རུ་ཕྱིན་
པ་དང་མཉམ་དུ་ཉི་ཧོང་དེ་ཅི་བྱ་གཏོལ་མེད་ཀྱི་གནས་ཤིག་ཏུ་སྐྱེལ་བཞིན་ཡོད།
ཉི་ཧོང་ཅི་བྱ་གཏོལ་མེད་དུ་འགྱུར་བའི་རྒྱུ་མཚན་ནི། ཁོ་ཚོས་འཕེལ་རྒྱས་
ལ་འགྲོ་བཞིན་པའི་རྒྱ་ནག་གི་སྟོབས་ཤུགས་ལ་འཇིགས་སྣང་ཆེན་པོ་བྱེད་བཞིན་
ཡོད། དེ་ཡང་རྒྱ་ནག་སྟོབས་ཆེན་དུ་གྱུར་པ་དང་མཉམ་དུ་ཉི་ཧོང་ལ་ཆབ་སྲིད་དང་
དཔལ་འབྱོར་གང་ཅིའི་ཐད་ནས་བཙན་པོ་དབང་ཡོད་བྱེད་མཁན་ཞིག་ཏུ་འགྱུར་
ཡོང་བསམ་གྱི་ཡོད། རྒྱ་ནག་དེ་མངའ་ཁུལ་གྱི་བཟང་སྤྱོད་ཅན་གྱི་འགོ་གཙོ་ཞིག་ཏུ་
འགྱུར་རྒྱུ་དང༌། ཉི་ཧོང་ལ་ཡར་རྒྱས་དང་ཕྱུག་འགྱུར་གྱི་གོ་སྐབས་སྤྲོད་པར་ཡིད་
ཆེས་དེ་ཙམ་མེད། རྒྱུ་མཚན་གཅིག་ནི། རྒྱལ་ཁབ་གཉིས་ཀྱི་དཀའ་རྙོག་ཆེ་བའི
འདས་པའི་ལོ་རྒྱུས་དང་། དེ་ལས་ཀྱང་གལ་ཆེ་བ་ཞིག་ལ་ཉི་ཧོང་རང་ཉིད་གཞི་རྩའི་
ཆ་ནས་ཨེ་ཤེ་ཡའི་སྒྲོམ་གཞིའི་ནང་ལྷན་སྐྱེས་ཀྱི་ཁྱད་ཆོས་ལྡན་པའི་སྟོབས་ཆེན་
རྒྱལ་ཁབ་ཅིག་ཡིན་པས་རེད།
དེ་འདྲ་ཡིན་པའི་གནས་སྟངས་འདི་ཧང་སངས་དགོས་པ་འདྲ་པོ་ཞིག་རེད།
ལོ་ངོ་བཅུ་ཕྲག་གཉིས་ཙམ་རིང་ཉི་ཧོང་ནི་ཕྱི་ལོ་༡༩༨༠ ནང་གི་དཔལ་འབྱོར་
ཤུགས་ཆེན་པོ་འཕེལ་བ་དང་མི་འདྲ་བར་རང་སོར་གནས་པ་དང༌། མ་འོངས་པའི་
ལོ་བཅུ་ཕྲག་ཁ་ཤས་རིང་ལ་ཁོ་ཚོའི་དཔལ་འབྱོར་གྱི་མདུན་ལམ་ཡང་ཡར་རྒྱས་
འགྲོ་རྒྱུ་ཡིན་པ་མཐོང་ཁག་པོ་རེད། འོན་ཀྱང༌། ཁོང་ཚོ་འཛམ་གླིང་གི་སྟོབས་ཆེན་
རྒྱལ་ཁབ་ཨང་གསུམ་པར་མུ་མཐུད་གནས་རྒྱུ་ཡིན་པ་དེ་ཡང་གཙོ་བོ་བཟོ་ལས་
དང༌། འཕྲུལ་རིགས་ཀྱི་ཐོན་ཁུངས། འདུས་ཤུགས་ཅན་གྱི་སྤྱི་ཚོགས། ཐུན་མོང་
མ་ཡིན་པའི་ངོ་བོ་ལྡན་པ། ཐབས་ཇུས་ཀྱི་དགེ་མཚན་ལྡན་པའི་གླིང་ཕྲན་རྒྱལ་
ཁབ་ཅིག་ཡིན་པ་བཅས་ཀྱིས་རེད། ཁོང་ཚོ་དུས་རབས་ཕྱེད་ཙམ་གྱི་སྔོན་ཏེ་ཕྱི་ལོ་
༡༩༤༥ ནང་བཞིན་མ་འོངས་པར་ཡང་བསྐྱར་ཨེ་ཤེ་ཡའི་གླིང་ཆེན་ནང་སྐམ་སའི་
སྟོབས་ཤུགས་ཅན་ཞིག་ཏུ་འགྱུར་མི་ཐུབ། འོན་ཀྱང༌། ཁོང་ཚོས་ལས་སླ་བོའམ་
མགྱོགས་མྱུར་ངང་ནས་འགྲན་ཟླ་མེད་པའི་མཚོ་དམག་དང་རྡུལ་ཕྲན་མཚོན་ཆའི་
སྟོབས་ཤུགས་བསྐྲུན་ཐུབ་པ་དང༌། དེས་ཁོང་ཚོ་ཨེ་ཤེ་ཡའི་ཐབས་ཇུས་ཀྱི་ལྗིད་
ཚད་ནང་དུ་གོ་གནས་ངེས་ཅན་ཞིག་བཟུང་ཡོད། སྟོབས་ཆེན་གྱི་རྒྱལ་ཁབ་ཟེར་བ་
དེ་རང་ཉིད་ཀྱི་འདོད་པ་མ་ཁེངས་པའི་སྐབས་སུ་སྤྱིའི་སྒྲོམ་གཞིར་ཁ་འཐོར་གཏོང་
བའི་ནུས་པ་ཅན་ཞིག་ལ་འདོད་ཀྱི་ཡོད་ན། ཉི་ཧོང་ལ་ཨེ་ཤེ་ཡའི་ནང་མ་འོངས་
པའི་ལོ་ངོ་བཅུ་ཕྲག་ཁ་ཤས་རིང་ལ་སྟོབས་ཆེན་རྒྱལ་ཁབ་ཅིག་ཏུ་སྡོད་རྒྱུའི་ནུས་པ་
ཡོད། འདི་རྒྱ་ནག་ལ་མཚོན་ན་དཀའ་རྙོག་ཅིག་ཡིན། གོ་ལ་ཕྱེད་ཀའི་ནུབ་ཕྱོགས་
མངའ་ཁུལ་དུ་ཨ་རིའི་འགོ་གཙོའི་གནས་བབས་ནི་སྟོབས་ཆེན་རྒྱལ་ཁབ་གཞན་
གྱིས་འགྲན་རྩོད་བྱེད་མིན་ལ་རག་ལས་ཡོད་པ་དང་། མངའ་ཁུལ་གྱི་འགོ་གཙོ་བྱེད་
འདོད་པའི་རྒྱ་ནག་གི་དམིགས་ཡུལ་འགྲུབ་དགོས་ན་ཉི་ཧོང་རྒྱལ་ཁབ་མངའ་ཁུལ་
འདིའི་ནང་དུ་རང་དབང་ཅན་གྱི་སྟོབས་ཆེན་རྒྱལ་ཁབ་ཅིག་གི་ངོ་བོར་སྡོད་རྒྱུཪ་
བཟོད་སྒོམ་བྱེད་མི་ཐུབ། གལ་སྲིད་རྒྱ་ནག་གིས་མངའ་ཁུལ་འདིར་འགོ་གཙོ་བྱེད་
ན་ཉི་ཧོང་གི་སྟོབས་ཤུགས་ངེས་ཅན་ཞིག་མེད་པར་བཟོ་དགོས་པ་དང༌། རྒྱ་ནག་
གི་གཤམ་འོག་ཏུ་སྟོབས་འབྲིང་རྒྱལ་ཁབ་ཅིག་གི་གནས་བབས ཐོག་ནས་སྡོད་
དགོས་ཀྱི་ཡོད། དེ་བས་རྒྱ་ནག་འབུར་དུ་ཐོན་བཞིན་པའི་གནས་སྟངས་ལ་ཉི་ཧོང་
གིས་སེམས་ཁྲལ་བྱེད་པར་རྒྱུ་མཚན་ཡོད།
ཨ་རི་དང་ཉི་ཧོང་གི་མཐུན་གྲོགས་དེ་ཁོང་ཚོས་ཐབས་ཇུས་ཀྱི་སྙིང་པོར་
བཟུང་བའི་རིང་ལ། རྒྱ་ནག་གི་གནོན་ཤུགས་ལས་སྲུང་སྐྱོབ་ཡོང་བར་ཁོང་ཚོས་
མཐའ་གཅིག་ཏུ་ཝ་ཞིན་ཊོན་ལ་བརྟེན་དགོས། དཀའ་ངལ་ཆེ་ཤོས་ནི་རྒྱ་ནག་ཡར་
རྒྱས་ལ་ཅི་ཙམ་སོང་བ་དེ་ཙམ་གྱིས་ཉི་ཧོང་ཨ་རིར་བརྟེན་རྒྱུ་ཅུང་ཁག་པོར་གྱུར་
ཡོད། རྒྱ་ནག་ཡར་རྒྱས་ལ་སོང་བ་དེ་ཙམ་གྱིས་ཁོང་ཚོ་རིན་ཐང་ཧ་ཅང་ཆེ་བའི་
ཚོང་གྲོགས་སམ་ཡང་ན་ཉེན་ཚབས་ཧ་ཅང་ཆེ་བའི་དགྲ་ཟླར་འགྱུར་གྱི་ཡོད་པས།
ཨ་རིའི་ཕྱོགས་ནས་རང་ཉིད་ཀྱི་མངོན་འདོད་བློས་བཏང་སྟེ་ཉི་ཧོང་ལ་རྒྱབ་སྐྱོར་
བྱེད་རྒྱུ་དཀའ། ཝ་ཞིན་ཊོན་དང་པེ་ཅིང་དབར་དུ་ཕན་ཚུན་གྱི་མངོན་འདོད་སྐོར་ལ་
གོ་རྟོགས་རྙེད་པ་ཡིན་ན་ཉི་ཧོང་གཡུག་རྒྱུའི་ཉེན་ཁ་ཆེ་རུ་འགྲོ་བ་དང་ཝ་ཞིན་ཊོན་
ལ་ཉི་ཧོང་གི་ཚབ་བྱས་ནས་ཉེན་ཚབས་བཟོ་འདོད་མེད། བཤད་སྟངས་གཞན་གྱི་
ཐོག་ནས་བརྗོད་ན། ཨ་རི་དང་རྒྱ་ནག་གི་འབྲེལ་བ་ཡག་ཏུ་ཕྱིན་ན་ཉི་ཧོང་ལ་བདེ་
འཇགས་དེ་ཙམ་མེད་པའི་ཚོར་སྣང་སླེབས་ཀྱི་ཡོད་ལ། དེ་ལས་ལྡོག་སྟེ་ཨ་རྒྱའི་
འབྲེལ་བ་སྡུག་ཏུ་ཕྱིན་པ་ཡིན་ན་ཨ་རིའི་རྒྱབ་སྐྱོར་ཡོད་པའི་གདེང་ཚོད་ཆེ་རུ་འགྲོ་
བ་རེད། འདིས་ཉི་ཧོང་ལ་ཁོ་ཚོའི་བདེ་སྲུང་ནི་འཛམ་གླིང་ཐོག་གི་ཚོང་ཤག་གལ་
ཆེ་ཤོས་གཉིས་ཀྱི་དགྲ་ཟླའི་འབྲེལ་ལམ་ཞིག་ལ་བརྟེན་ཡོད་པའི་བྱ་དཀའི་གནས་
སྟངས་ཤིག་གི་ནང་ཡོད། ཝ་ཞིན་ཊོན་དང་པེ་ཅིང་དབར་འཁྲུག་རྩོད་བྱུང་བ་ཡིན་ན་
ཉི་ཧོང་ལ་བསམ་ཡུལ་ལས་འདས་པའི་ཉེན་ཚབས་ཡོད་ལ། ཨ་རྒྱ་གཉིས་གྲོགས་
པོ་དང་མཉམ་ལས་བྱས་པས་ཀྱང་ཉེན་ཚབས་འཕྲད་ཀྱི་ཡོད།
ཉི་ཧོང་ཅི་བྱ་གཏོལ་མེད་ཀྱི་གནས་སྟངས་འདི་ལས་ཐར་བའི་ལམ་ཁ་
ཡག་ཤོས་ནི་རྒྱ་ནག་གི་ཉེན་ཁ་ལས་སྲུང་སྐྱོབ་ཆེད་དུ་ཨ་རི་ལ་རྒྱབ་རྟེན་བཅོལ་
མཚམས་འཇོག་དགོས། དེའི་ཚབ་ཏུ་རང་ཉིད་ཀྱིས་རྒྱ་ནག་གི་གནོན་ཤུགས་ལ་ཁ་
གཏད་གཅོག་ཐུབ་པའི་དམག་དཔུང་འཛུགས་སྐྲུན་བྱེད་རྒྱུ་དེ་རེད། དེའི་ནང་དོན་
ནི་ཁོ་ཚོས་རྒྱ་ནག་གི་རྡུལ་ཕྲན་མཚོན་ཆ་འགོག་རྒོལ་ལ་འདང་ངེས་ཀྱི་རྡུལ་ཕྲན་
མཚོན་ཆའི་དམག་དཔུང་བཙུགས་པ་ཡིན་ན་ཉི་ཧོང་དེ་རྒྱ་ནག་གི་སྡིགས་ར་བསྐུལ་
སར་འགྱུར་གྱི་མ་རེད། འདི་ནི་ཉི་ཧོང་གི་གཞུང་འཛིན་ཚོགས་པ་གང་རུང་གིས་
ཐག་གཅོད་བྱེད་དཀའ་བའི་གནད་དོན་ཞིག་ཡིན་པ་གསལ་པོ་རེད། འོན་ཀྱང་།
ཐག་གཅོད་འདི་བསམ་ཡུལ་ལས་འདས་པ་ཞིག་མིན་པ་དང་གདམ་ཀ་གཞན་དག་
ནི་དེ་བས་ཉམ་ང་བ་ཞིག་ཡིན།
གོམ་སྟབས་འདིས་རྒྱལ་སྤྱིའི་ཐོག་གི་ཉི་ཧོང་གི་གནས་སྟངས་ལ་རྨང་གཞིའི་
འགྱུར་བ་ཞིག་ཐེབས་འགོ་ཚུགས་པ་ཡིན་ལ། དེ་ལྟར་བྱས་པ་ནི་ཁོང་ཚོ་ཡང་བསྐྱར་
རང་དབང་ཐོག་ནས་སྟོབས་ཆེན་རྒྱལ་ཁབ་ཅིག་ཆགས་ཡོང་གི་ཡོད་པས་ཨ་རི་
དང་མཐུན་གྲོགས་ལ་རྫོགས་ཚིག་འབྲི་བ་ཞིག་ཀྱང་ཡིན། ཐོག་མར་འགྱུར་བ་འདིར་
ཨེ་ཤེ་ཡའི་ནང་གི་ཨ་རིའི་གནས་བབས་ལ་གྱོང་གུན་ཚབས་ཆེན་ཕོག་པ་འདྲ་པོ་
ཡོད་ཀྱང་། ང་ཚོས་ཇི་ཙམ་ཞིབ་ཏུ་བལྟས་པ་དེ་ཙམ་གྱིས་གནས་སྟངས་གསལ་པོ་
མེད་པ་ཆགས་ཀྱི་ཡོད། རྒྱ་ནག་ཡར་རྒྱས་ལ་འགྲོ་བ་དང་དུས་མཚུངས་སུ་ཨ་རི་
དང་ཉི་ཧོང་དབར་གྱི་མཐུན་གྲོགས་འབྲེལ་བ་དེ་ཕྱོགས་གཉིས་ནས་ཉེན་ཁ་ཆགས་
ཀྱི་ཡོད།
དང་པོ། འབྲེལ་ལམ་དེས་ཨ་རི་རང་ཉིད་ཉི་ཧོང་དང་རྒྱ་ནག་དབར་གྱི་དཀའ་
རྙོག་ནང་དུ་ལྷུང་གི་ཡོད། དེ་ཡང་ཉི་ཧོང་གི་བདེ་སྲུང་འགན་ལེན་རྒྱུན་འཁྱོངས་བྱས་
པ་དེ་ཙམ་གྱིས། ཨ་རི་རང་ཉིད་ལ་ཐད་ཀར་ཁེ་ཕན་མེད་པའི་ཀྲོག་ཀྱོ་དང་པེ་ཅིང་
དབར་གྱི་རྩོད་རྙོག་ནང་ཚུད་པའི་ཉེན་ཁ་ཆེ་རུ་འགྲོ་བཞིན་ཡོད།
གཉིས་པ། ཉི་ཧོང་གིས་ཨ་རྒྱ་གཉིས་ཐག་ཉེ་རུ་འགྲོ་ཡི་ཡོད་པར་བློ་འཚབ་
བྱེད་ཀྱི་ཡོད་པ་དང༌། ཨ་རི་དང་ཉི་ཧོང་གཉིས་ཀྱི་མཐུན་གྲོགས་ལ་ཆ་འཇོག་མུ་
མཐུད་དུ་བྱས་པ་ཡིན་ན། ཝ་ཞིན་ཊོན་དང་པེ་ཅིང་གཉིས་ཀྱིས་ཕུགས་ལ་ཕན་པའི་
ཕྱག་ལས་གནང་བར་འགོག་རྐྱེན་བཟོས་པ་རེད། གྱོང་གུན་ཆེན་པོ་དེ་འདྲ་ཞིག་
འཁུར་ཐུབ་མིན་ཡང་གཙོ་བོ་ཨེ་ཤེ་ཡའི་མངའ་ཁུལ་ནང་ཨ་རིས་དམིགས་ཡུལ་
གཙོ་བོ་ག་རེ་བཟུང་ཡོད་མེད་ལ་ཐུག་ཡོད། ཁོ་ཚོས་སེམས་ཐག་གཙང་བཅད་ཀྱིས་
སྔོན་ལྟར་ཐབས་ཇུས་ཀྱི་འགོ་གཙོ་ཇེ་བརྟན་ལ་གཏོང་རྒྱུ་ཡིན་ན་ཉི་ཧོང་དང་མཐུན་
གྲོགས་རྒྱུན་གནས་བྱེད་རྒྱུ་ནི་མེད་དུ་མི་རུང་བ་ཞིག་ཡིན་ལ། རྒྱ་ནག་དང་འབྲེལ་
བའི་མཇུག་འབྲས་རྣམས་ལ་ངེས་པར་དུ་གདོང་ལེན་བྱེད་དགོས། འོན་ཀྱང་། ངས་
ཁུངས་སྐྱེལ་ར་སྤྲོད་བྱེད་རྒྱུ་ཞིག་ལ། ཨ་རིའི་ཕྱོགས་ནས་འགོ་གཙོའི་གནས་བབས་
རྒྱུན་འཛིན་མ་བྱས་ཀྱང༌། ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་དུ་སྟོབས་ལྡན་
གྱི་རྟེན་གཞི་དེ་རྒྱུན་མཐུད་གནང་ཐུབ་པར་མ་ཟད། རང་ཉིད་ཀྱི་མངོན་འདོད་གཙོ་
བོ་ཁག་ཀྱང་སྲུང་སྐྱོབ་བྱེད་ཐུབ། དེ་བས་ཉི་ཧོང་དང་མཐུན་གྲོགས་བྱས་པ་དེས་
ཁོང་ཚོར་ཐོབ་པ་ལས་ཤོར་བ་མང་ངེས་ཡིན
རྒྱ་གར།
ཕྱི་ལོ་ ༡༩༩༠ ནང་ནས་བཟུང་ཨ་རིའི་དབུ་ཁྲིད་རྣམས་ཀྱིས་རྒྱ་གར་ནི་རྒྱ་ནག་ལ་ཁ་
གཏད་གཅོག་པའི་ལྗིག་ཁོག་ཅིག་ཏུ་བརྩིས་ཡོད་པ་རེད། ཁོང་ཚོས་རྒྱ་གར་སྟོབས་
ཤུགས་ཆེ་རུ་ཕྱིན་པ་དང་མཉམ་དུ་ཨ་རིའི་སྟོབས་ཤུགས་ལ་སྣོན་པ་བརྒྱབ་ནས་
འཕེལ་རྒྱས་ལ་འགྲོ་བཞིན་པའི་རྒྱ་ནག་གི་ཁ་གཏད་དུ་ལང་རྒྱུ་དང༌། ཨ་རིས་འགོ་
ཁྲིད་པའི་སྒྲོམ་གཞི་དེ་རྒྱུན་འཛིན་བྱེད་པའི་རེ་བ་རྒྱག་གི་ཡོད། འདས་པའི་ལོ་བཅུ་
ཕྲག་ཁ་ཤས་རིང་ཐབས་ཇུས་ཀྱི་འབྲེལ་ལམ་གང་ལ་གང་འཚམ་ཡག་པོ་བྱུང་བར་
བརྟེན་ཕན་ཚུན་མཉམ་ལས་ཀྱི་གནས་རིམ་མཐོན་པོར་སླེབས།
འབྲེལ་ལམ་དེ་ལ་ལྗིག་ཁོག་ཅི་ཙམ་ཡོད་མེད་འུར་སྒྲོག་བྱེད་རྒྱུ་ལས་སླ་བོ་
ཡིན་ཡང་། ཁོང་ཚོ་མཐུན་གྲོགས་རྒྱལ་ཁབ་ཡིན་པའི་ཚོར་བ་གང་ཡང་མི་སྟེར། རྒྱ་
གར་རང་ཉིད་ཀྱི་མངོན་འདོད་དང་ཐད་ཀར་འབྲེལ་བ་མེད་པ་ཡིན་ན། ཨ་རྒྱ་གཉིས་
གདོང་ཐུག་བྱུང་བའི་སྐབས་སུ་ཝ་ཞིན་ཊོན་གྱིས་རྒྱ་གར་ཕྱོགས་ནས་དོན་སྙིང་ལྡན་
པའི་རྒྱབ་སྐྱོར་ཞིག་ཐོབ་རེ་བྱེད་ཀྱི་མེད། དཔེར་ན། ལྷོ་རྒྱ་ནག་རྒྱ་མཚོ་དང་ཐེ་ཝན་
ཐོག་ཏུ་ཨ་རྒྱའི་དབར་ལ་རྩོད་རྙོག་བྱུང་བ་ཡིན་ན། རྒྱ་གར་གྱིས་དམག་དཔུང་བཏང་
ནས་ཨ་རི་ལ་རྒྱབ་སྐྱོར་ཡོང་རེ་བྱེད་པ་ནི་རྒྱུ་མཚན་མེད་པ་ལྟ་བུ་རེད།
མི་ཁ་ཤས་ཀྱིས་ཨ་རི་དང་རྒྱ་གར་གཉིས་མཐུན་ཕྱོགས་རྒྱལ་ཁབ་ཏུ་འགྱུར་
བའི་རེ་བ་རྒྱག་གི་ཡོད། འོན་ཀྱང་། འདི་ལ་རྒྱུ་མཚན་གསུམ་གྱི་ཐོག་ནས་དོགས་
འདྲི་བྱས་ཆོག ཨ་རི་དང་འདྲ་བར་རྒྱ་ནག་ནི་རྒྱ་གར་གྱི་ཐབས་ཇུས་འགྲན་རྩོད་
པ་གཙོ་བོ་རུ་གྱུར་ཡོད་ཀྱང༌། རྒྱ་དཀར་ནག་གཉིས་ཀྱི་འབྲེལ་བའི་དམིགས་ཡུལ་
ཁག་ཨ་རི་དང་གཅིག་མཚུངས་མིན། ལྷག་པར་དུ་ཨ་རིའི་དམིགས་ཡུལ་དེ་ཨེ་ཤེ་
ཡའི་མངའ་ཁུལ་གྱི་འགོ་གཙོའི་གནས་བབས་རྒྱུན་འཛིན་བྱེད་རྒྱུ་དེ་ཡིན་ན། དོན་
དངོས་ཐོག་རྒྱ་གར་སྟོབས་ཤུགས་ཆེ་རུ་ཕྱིན་པ་དང་དུས་མཚུངས་སུ་ཁོང་ཚོའི་
མངོན་འདོད་རྣམས་ཨ་རི་ལས་རྒྱང་ཐག་རིང་དུ་འགྲོ་ངེས། རྒྱ་གར་རང་ཉིད་སྟོབས་
ཆེན་རྒྱལ་ཁབ་ཅིག་ཏུ་འགྱུར་བཞིན་པའི་སྐབས་འདིར་ཁོང་ཚོས་རྒྱལ་སྤྱིའི་སྡིངས་
ཆའི་སྟེང་རང་ཉིད་ཀྱི་གནས་བབས་ལ་དོ་སྣང་ཆེན་པོ་སྤྲོད་ཀྱི་ཡོད་པས། ཁོང་ཚོའི་
དམིགས་ཡུལ་ནི་རང་ཉིད་ཀྱི་སྟོབས་ཤུགས་གནས་ཚད་མཐོ་ཤོས་སུ་སླེབས་རྒྱུ་དེ་
ཡིན་པ་ལས་ཨ་རིར་རྒྱབ་སྐྱོར་བྱེད་རྒྱུ་དེ་མིན། རྒྱ་ནག་གི་སྟོབས་ཤུགས་ལ་ཚད་
བཀག་དང་ཁོ་ཚོ་དབང་སྒྱུར་བྱེད་མཁན་ཞིག་ཏུ་མི་འགྱུར་བའི་ཆེད་དུ་རྒྱ་གར་གྱིས་
དགའ་བཞིན་སྤྲོ་བཞིན་ཨ་རིའི་ལྷན་དུ་ཕྱག་ལས་གནང་གི་རེད། འོན་ཀྱང་། ཁོང་
ཚོས་ཨ་རི་ལ་རྒྱབ་སྐྱོར་ཆེད་རང་ཉིད་མངའ་ཁུལ་གྱི་འགོ་གཙོ་བྱེད་པའི་མངོན་
འདོད་དེ་དམའ་རིམ་དུ་འཇོག་གི་མ་རེད། དེ་ལས་རྒྱང་རིང་ཙམ་ལ་བསམ་བློ་བཏང་
ན༑ རྒྱ་གར་སྟོབས་ཤུགས་ཆེ་རུ་ཕྱིན་པ་དང་དུས་མཚུངས་སུ་རྒྱ་ནག་གི་ཁ་གཏད་
དུ་ལངས་པར་ཨ་རིའི་རོགས་སྐྱོར་དེ་ཙམ་མི་དགོས་ལ། ཁོང་ཚོས་རང་ཉིད་ཀྱི་
སྟོབས་ཤུགས་འཕེལ་རྒྱས་ཆེད་ནུས་ཤུགས་འདོན་གྱི་རེད་མ་གཏོགས་ཨ་རིའི་
ཆེད་གཏོང་གི་མ་རེད། དེ་བཞིན་ལྡོག་ཕྱོགས་ནས་བཤད་ན། རྒྱ་ནག་སྟོབས་ལྡན་
དུ་གྱུར་པ་ཡིན་ན་རྒྱ་གར་ལ་གནད་འགག་ཆེན་པོ་ཡིན་པས། ལྡི་ལི་ཕྱོགས་ནས་ཨ་
རིའི་འགོ་གཙོའི་གནས་བབས་ལ་རྒྱབ་སྐྱོར་ཆེད་སོ་སོའི་མངོན་འདོད་བློས་གཏོང་
རྒྱུ་དང༌། ཡང་ན་རང་ཉིད་འཕེལ་རྒྱས་སུ་གཏོང་རྒྱུ་གཉིས་ལ་དོགས་ཟོན་ནམ་སྤྱང་
གྲུང་དོད་པོ་བྱེད་ཀྱི་རེད། དེ་བས་ཨེ་ཤེ་ཡའི་དུས་རབས་ནང་རྒྱ་གར་དེ་འདུལ་
དཀའ་བའི་སྟོབས་ཆེན་རྒྱལ་ཁབ་ཅིག་ཏུ་གྱུར་པ་ཡིན་ན་ཡང་ཨ་རིའི་འགོ་གཙོའི་
གནས་བབས་ལ་རྒྱབ་སྐྱོར་བྱེད་མཁན་དཀྱུས་མ་ཞིག་ཡིན།
འདིས་ག་རེ་གསལ་བཤད་གནང་གི་ཡོད་པ་རེད་ཟེར་ན་རྒྱ་གར་ནི་ཉི་ཧོང་
ལྟར་ཨ་རིར་ཐབས་ཇུས་ཀྱི་བུ་ལོན་ཞིག་ཏུ་འགྱུར་གྱི་མེད། གང་ཡིན་ཟེར་ན། རྒྱ་
གར་དང་ཨ་རིའི་འབྲེལ་བ་དེ་ཉི་ཧོང་དང་ཨ་རིའི་འབྲེལ་བ་ལྟར་གལ་ཆེན་པོ་མིན་
ལ༑ རྒྱ་གར་དང་རྒྱ་ནག་གི་འབྲེལ་བ་དེ་ངན་པའམ་དུག་རྫས་ཅན་ཞིག་མིན། འོན་
ཀྱང༌། ཨ་རིའི་དམིགས་ཡུལ་རྣམས་རྒྱ་གར་གྱི་མངོན་འདོད་དང་མཐུན་པོ་ཡོད་
པ་གཅིག་པོ་དེས་ཨ་རིས་རྒྱ་ནག་ལ་ཁ་གཏད་གཅོག་སྐབས་རྒྱ་གར་དེ་རིན་ཐང་
ཆེན་པོ་ཆགས་ཀྱི་ཡོད་པ་རེད། རྒྱ་གར་གྱི་མངོན་འདོད་འགྲུབ་པར་ཨེ་ཤེ་ཡའི་
ནང་དུ་ཨ་རིས་འགོ་གཙོ་བྱེད་མི་དགོས་པ་དང༌། མངའ་ཁུལ་གྱི་འགོ་གཙོ་བྱེད་རྒྱུ་
དེ་ཨ་རིའི་དམིགས་ཡུལ་ཡིན་ན་རྒྱ་གར་ནི་དེ་འདྲའི་ཕན་གྲོགས་ཆེ་བའི་རྒྱལ་ཁབ་
ཅིག་མིན།
ཨུ་རུ་སུ།
ཨུ་རུ་སུ་ནི་ཨེ་ཤེ་ཡའི་ནང་གི་སྟོབས་ལྡན་རྒྱལ་ཁབ་གསུམ་པ་དེ་ཡིན་ཞིང་རྒྱ་
ནག་སྟངས་འཛིན་བྱེད་པར་ཁོང་ཚོས་ཨ་རིར་རོགས་སྐྱོར་བྱེད་སྲིད་ཅེས་བཤད་
ཆོག་ཀྱང༌། ཨེ་ཤེ་ཡའི་དུས་རབས་ནང་ལ་སྲིད་དོན་སྟོབས་ཤུགས་ཐད་ཁོང་ཚོའི་
འཁྲབ་ཚན་གང་ཞིག་ཡིན་མིན་སྔོན་དཔག་བྱེད་དཀའ་བ་ཞིག་རེད། གསལ་པོ་མེད་
པ་གཅིག་ལ་ཨུ་རུ་སུའི་སྟོབས་ཤུགས་མུ་མཐུད་གནས་མིན་དེ་རེད། ཁོང་ཚོ་ནི་
ས་ཁྱོན་དང་ཐོན་ཁུངས་རྒྱ་ཆེ་ཤོས་ཀྱི་རྒྱལ་ཁབ་ཅིག་ཡིན་པ་དང༌། ཁོང་ཚོས་མི་
འབོར་འཕེལ་རྒྱས་ཀྱི་གནོན་ཤུགས་ལ་གདོང་ལེན་བྱེད་མི་དགོས་པ་དང༌། མང་
ཆེ་བར་སློབ་སྦྱོང་གནས་ཚད་མཐོན་པོ་དང་འཇོན་ཐང་ཆེན་པོའི་མི་འབོར་ཡོད། དེ་
ལྟ་ནའང་ཁོ་ཚོས་དཔལ་འབྱོར་དེ་གུ་དོག་པོ་དང་བརྟན་པོ་མེད་པར་བརྟེན། འབྱུང་
འགྱུར་གྱི་ལོ་བཅུའི་ནང་ཨེ་ཤེ་ཡའི་ཁུལ་གྱི་སྟོབས་ལྡན་རྒྱལ་ཁབ་ཅིག་ཏུ་འགྱུར་
བར་དགོས་ངེས་ཀྱི་དཔལ་འབྱོར་འཛུགས་སྐྲུན་གྱི་རྟགས་མཚན་དེ་མཐོང་མི་ཐུབ།
ཉི་ཧོང་དང་འདྲ་བར་ཨུ་རུ་སུ་ཕལ་ཆེར་དུས་ཡུན་རིང་པོར་རྒྱ་ནག་གི་ཁ་གཏད་དུ་
ལངས་ནས་སྲུང་སྐྱོབ་ཐོག་ལ་འབད་བརྩོན་བྱེད་ཀྱི་རེད། འོན་ཀྱང་། ཉི་ཧོང་དང་མ་
འདྲ་བ་ནི་ཁོ་ཚོས་ངེས་པར་དུ་རྒྱ་ནག་གི་(ས་ཐོག) དམག་མིའི་ཁ་གཏད་དུ་ལངས་
ནས་གཞི་རྒྱ་ཆེ་བའི་ས་མཚམས་སྲུང་སྐྱོབ་བྱེད་དགོས། རྒྱ་ནག་འཕེལ་རྒྱས་ལ་
སོང་བ་དང་དུས་མཚུངས་སུ་སྲུང་སྐྱོབ་ཀྱི་ལས་དོན་དཀའ་ངལ་ཆེ་ནས་ཆེ་རུ་འགྲོ་
རྒྱུ་རེད།
ང་ཚོས་ཤེས་དགོས་པ་ཞིག་ལ་ཨུ་རུ་སུར་རྡུལ་ཕྲན་མཚོན་ཆ་ཕོན་ཆེན་པོ་
ཞིག་ཡོད་པ་དང་མ་འོངས་རྒྱུན་རིང་གི་དུས་ཚོད་ནང་དེ་ལྟར་གནས་ངེས་ཡིན་པ་
དང་། དེ་དག་ལ་ཨུ་རུ་སུར་ཕྱི་ལོགས་ནས་འཇིགས་སྐུལ་མི་ཡོང་བ་དང༌། ལྷག་
པར་དུ་རྡུལ་ཕྲན་མཚོན་ཆའི་གཏོར་རྒོལ་གྱི་ཉེན་ཁ་འབྱུང་སྐབས་ཕན་ཐོགས་ཆེན་
པོ་ཡོང་གི་ཡོད། འོན་ཀྱང་། གལ་སྲིད་རྒྱ་ནག་གིས་ཨུ་རུ་སུའི་ཤར་ཕྱོགས་ནས་
གོ་མཚོན་དཀྱུས་མའི་དམག་དཔུང་གིས་གཏོར་རྒོལ་བྱས་པ་ཡིན་ན་རྡུལ་ཕྲན་
མཚོན་ཆ་དེ་དག་གིས་གོ་མཚོན་དཀྱུས་མའི་སྟོབས་ཤུགས་ཀྱི་ཚབ་བྱེད་མི་ཐུབ།
གང་ཡིན་ཟེར་ན། ཨུ་རུ་སུའི་ཕྱོགས་ནས་རྡུལ་ཕྲན་མཚོན་ཆའི་ལན་འདེབས་ཀྱི་
འཇིགས་སྐུལ་བྱས་པ་ཡིན་ན་རྒྱ་ནག་ཕྱོགས་ནས་རང་ཉིད་ཀྱི་མངའ་ཁུལ་སྲུང་
སྐྱོབ་ཆེད་དུ་ཨུ་རུ་སུའི་གྲོང་ཁྱེར་གཙོ་བོ་ཁག་ལ་རྡུལ་ཕྲན་མཚོན་ཆའི་འཁོན་
ལན་སློག་པའི་ཉེན་ཚབས་ཡོད། དེ་བས་ཨུ་རུ་སུའི་ཕྱོགས་ནས་རང་ཉིད་ཀྱི་ཤར་
ཕྱོགས་ས་ཁུལ་དུ་སྐམ་དམག་རྒྱ་ཆེན་པོ་ཞིག་འཛུགས་རྒྱུར་མ་དངུལ་འདང་ངེས་
ཤིག་གཏོང་ཐུབ་པའི་འདོད་པ་ཡོད་ན་མ་གཏོགས། ཨེ་ཤེ་ཡའི་ནང་གི་ཁོ་ཚོའི་
ཐབས་ཇུས་ཀྱི་གནས་བབས་ནི་རིམ་བཞིན་ཇེ་ཆུང་དུ་འགྲོ་བཞིན་ཡོད་པ་རེད།
འདི་ཨུ་རུ་སུར་ག་ཚོད་ཀྱིས་གནད་འགག་ཆགས་ཡོད་པ་རེད་དམ།
(SIBERAI) སེ་སྦེ་རི་ཡ་མཁའ་ཁུལ་ནི་ཨུ་རུ་སུའི་དཔལ་འབྱོར་དང་ངོ་བོ་བཅས་
ལ་གནད་འགག་ཆེན་པོ་ཡིན། འོན་ཀྱང༌། ཨུ་རུ་སུའི་དགོས་འདོད་དང་སེམས་
ཚོར་མང་ཆེ་བ་ཁོ་ཚོས་ཤར་ཕྱོགས་ལས་གཡོལ་ཏེ་ནུབ་ཕྱོགས་དང་ལྷོ་ཕྱོགས་ལ་
དམིགས་པ་གཏད་ཡོད། ཨུ་རུ་སུའི་ཤར་ཕྱོགས་ནས་ས་ཆ་ཤོར་མྱོང་མེད་ཀྱང་ལྷོ་
ཕྱོགས་ནས་དཔལ་འབྱོར་དང༌། རིག་གཞུང༌། ཐབས་ཇུས་ལ་གནད་འགག་ཡོད་
པའི་ས་ཆ་རྒྱ་ཆེན་པོ་ཤོར་བ་རེད། མ་འོངས་པར་ཨུ་རུ་སུ་སྟོབས་ལྡན་རྒྱལ་ཁབ་
ཅིག་ཏུ་གྱུར་པ་ཡིན་ན་ཐོག་མའི་དོ་སྣང་བྱེད་ས་ནི་ཁོ་ཚོས་སྔོན་ཆད་ཤོར་ཟིན་པའི་
ཡོ་རོབ་དང་འདབས་འབྲེལ་ས་ཁུལ་ཁག་ཡིན་ལ། ཡོ་རོབ་གླིང་ཆེན་གྱི་སྒྲོམ་གཞི་
ལ་གཞི་རྩའི་ཉེན་ཁ་ཡོད་པའི་ཁ་ཐོར་མ་ཕྱིན་སྔོན་གྱི་ཨུ་རུ་སུའི་མངའ་འབངས་
ཡུལ་གྲུ་བསྐྱར་གསོ་བྱེད་སྲིད་པ་དེ་ཡིན། དེ་ནས་ཨུ་རུ་སུས་ཤར་ཕྱོགས་ས་ཁུལ་
དུ་ནུས་པ་ཆེན་པོ་འབུལ་བའི་ངེས་པ་མེད་པ་དང༌། ནུབ་ཕྱོགས་ས་ཁུལ་དུ་ནུས་
ཤུགས་འདོན་པར་དགོས་ངེས་བྱུང་ན་ཁོ་ཚོས་གཅོག་འཕྲི་(ཤར་ཕྱོགས་ས་ཁུལ་དུ་
གཏོང་བའི་འགྲོ་སོང་)གཏོང་གི་རེད།
ཨུ་རུ་སུའི་ཕྱོགས་ནས་ངེས་པར་དུ་རྒྱ་ནག་གི་འཕེལ་རྒྱས་ཐད་སྣང་མེད་རྒྱ་
ཡན་ལ་གཏོང་གི་མ་རེད། འོན་ཀྱང༌། རྒྱ་ནག་གི་སྐམ་སའི་དམག་དཔུང་གི་ཉེན་
ཁ་ཡོད་པའི་དབང་གིས་རྒྱ་ནག་ཕྱོགས་ནས་ཨ་རིའི་འགོ་གཙོའི་གནས་བབས་
ལ་འགྲན་རྩོད་སྐབས་སུ་ཨ་རིར་རྒྱབ་སྐྱོར་གྱི་མཐུན་གྲོགས་རྒྱལ་ཁབ་ནང་འཛུལ་
འདོད་བྱེད་ཀྱི་མ་རེད། དོན་དངོས་ཐོག་ཁོང་ཚོས་ཡོ་རོབ་ཐོག་ལ་བཅིངས་པའི་
མངོན་འདོད་དེའི་དབང་གིས་ཨ་རིས་དམིགས་གཏད་ཁ་ཕྱོགས་གཞན་དུ་བསྒྱུར་
པར་དགའ་སྤྲོ་སྐྱེས་ཀྱི་རེད། རྒྱ་ནག་གིས་ཨེ་ཤེ་ཡར་སྟངས་འཛིན་ལེགས་འགྲུབ་
ཡོང་གི་ཡོད་པ་ལྟར་མཐོང་བའི་དུས་ཚོད་དེར་གཞི་ནས་ཨུ་རུ་སུའི་དམིགས་
གཏད་ནུབ་ཕྱོགས་ས་ཁུལ་ནས་འགྱུར་བ་གཏོང་ངེས་མོད། དེ་དུས་ཕལ་ཆེར་རྗེས་
ལུས་ཐེབས་ཚར་བ་རེད། ཚིག་གཞན་གྱི་ཐོག་ནས་བཤད་ན། ཁོ་ཚོའི་དཔལ་
འབྱོར་བསྐྱར་གསོ་བྱུང་ནས་ཡོ་རོབ་ཁུལ་གྱི་སྟོབས་ཆེན་རྒྱལ་ཁབ་ཅིག་ཏུ་གྱུར་པ་
ཡིན་ན་ཡང༌། ཁོང་ཚོ་ཨེ་ཤེ་ཡའི་ནང་སྟོབས་ཆེན་རྒྱལ་ཁབ་ཅིག་ཡིན་པའི་གནས
བབས་བསྐྱར་གསོ་བྱེད་དཀའ། རྒྱུན་རིང་གི་དུས་ཚོད་ནང་ཁོང་ཚོའི་ཤར་ཕྱོགས་
ས་ཁུལ་ལ་སྟངས་འཛིན་བྱེད་རྒྱུའི་འགོག་སྲུང་གི་ནུས་པ་མེད་པའི་རང་མདོག་
སྟོན་གྱི་རེད།
སྟོབས་འབྲིང་རྒྱལ་ཁབ་ཁག
ལྷོ་ཀོ་རི་ཡ།
ལྷོ་ཀོ་རི་ཡ་ནི་ཨེ་ཤེ་ཡའི་མངའ་ཁུལ་གྱི་སྟོབས་འབྲིང་རྒྱལ་ཁབ་ནང་ནས་ཨ་རིར་
གལ་ཆེ་ཤོས་ཀྱི་མཐུན་གྲོགས་དེ་ཡིན། ཝ་ཞིན་ཊོན་ནས་རྒྱལ་ས་སོལ(SEOUL)
ལ་བྱང་ཀོ་རི་ཡའི་ཕྱོགས་ཀྱི་ཉེན་ཁ་འགོག་པར་རོགས་སྐྱོར་བྱས་པ་དེས་ཁོང་
གཉིས་ཀྱི་(ཨ་རི་དང་ལྷོ་ཀོ་རི་ཡ) མཐུན་གྲོགས་འབྲེལ་བ་ཡུན་རིང་གནས་པ་མཐོང་
ཐུབ། བྱང་ཀོ་རི་ཡའི་རྡུལ་ཕྲན་མཚོན་ཆའི་སྟོབས་ཤུགས་ཀྱི་འཇིགས་སྐུལ་གྱིས་
འབྲེལ་ལམ་ཤུགས་ཆེ་རུ་གཏོང་གི་ཡོད་པར་སྣང་། གང་ཡིན་ཟེར་ན། ཨ་རིའི་རྡུལ་
ཕྲན་མཚོན་ཆའི་དམག་དཔུང་གི་སྲུང་སྐྱོབ་འོག་ལྷོ་ཀོ་རི་ཡ་དེ་བྱང་ཀོ་རི་ཡིས་རྡུལ་
ཕྲན་མཚོན་ཆའི་འཇིགས་སྐུལ་ལས་གཡོལ་ཐུབ་ཀྱི་ཡོད། འོན་ཀྱང༌། ང་ཚོས་ཐག་
ཉེ་སར་བཅར་ནས་བལྟ་དུས། མ་འོངས་པར་ལྷོ་ཀོ་རི་ཡ་དང་ཡང་ན་ཨ་རི་གང་རུང་
ལ་མཐུན་གྲོགས་ཀྱི་ཁེ་ཕན་ག་ཚོད་ཅིག་ཡོད་མེད་གསལ་པོ་མེད།
ཐོག་མར་ང་ཚོས་ལྷོ་ཀོ་རི་ཡའི་ཕྱོགས་ནས་བསམ་བློ་བཏང་ན། ལྷོ་ཀོ་རི་
ཡར་མཚོན་ན་ཨ་རིའི་མཐུན་གྲོགས་བྱེད་པར་གཞི་རྩའི་དམིགས་ཡུལ་གསུམ་
ཡོད། རྒྱ་ནག་དང༌། བྱང་ཀོ་རི་ཡ། ཉི་ཧོང་བཅས་ཡིན། དེ་ཚོའི་ཁྲོད་ནས་ཁ་ཚ་
དགོས་གཏུགས་ཀྱི་གནད་དོན་ནི་བྱང་ཀོ་རི་ཡ་ཡིན། ཨ་རིའི་མཐུན་ཕྱོགས་རྒྱལ་
འབྲེལ་འདིས་ཕན་ཐོགས་ཡོད་པའི་སྟེང་ད་དུང་འཇིགས་སྐུལ་འདི་སྟངས་འཛིན་
བྱེད་ཐུབ་བམ། འདིའི་ཕྱོགས་ཙམ་ནི་(DEMILITARISED ZONE) “དམག་དཔུང་
གཙང་བསལ་ས་ཁུལ་” གྱི་ནུབ་ཕྱོགས་སུ་ག་རེ་བྱུང་མིན་ལ་རག་ལས་ཡོད། བྱང་
ཀོ་རི་ཡའི་སྲིད་དབང་གི་མ་འོངས་པ་གང་འདྲ་ཡིན་མིན་སྔོན་དཔག་བྱེད་རྒྱུ་ནི་ཉེན་
ཚབས་ཆེན་པོ་ཅན་ཞིག་ཡིན་པ་དང༌། ཁོ་ཚོའི་གཞི་རྩའི་སྐྱོན་ཆ་ནི་མངོན་གསལ་
དོད་པོ་འདུག །འོན་ཀྱང༌། ཁོང་ཚོ་འཚོ་གནས་ཐུབ་པའི་གཡོ་འཕྲུལ་གྱི་འཇོན་ཐང་
པང་དེ་བཞིན་རེད། ཁོང་ཚོ་དུས་ཚོད་གང་རུང་ཞིག་ལ་འཐོར་ཞིག་ཏུ་འགྲོ་སྲིད་ལ།
ཁོང་ཚོ་ལོ་ངོ་བཅུ་ཕྲག་ཁ་ཤས་རིང་མུ་མཐུད་གནས་སྲིད། དེ་བས་ང་ཚོས་ངེས་
པར་དུ་ཕྱོགས་གཉིས་ཀར་བསམ་གཞིག་གཏོང་དགོས།
གལ་སྲིད་བྱང་ཀོ་རི་ཡ་འཐོར་ཞིག་ལ་ཕྱིན་པ་ཡིན་ན། ལྷོ་ཀོ་རི་ཡའི་ལས་དོན་
གལ་ཆེ་ཤོས་ནི་ལྷོ་ཀོ་རི་ཡའི་ཆབ་སྲིད་དང་དཔལ་འབྱོར་གྱི་ལམ་ལུགས་ལྷོ་བྱང་
ཀོ་རི་ཡ་གཉིས་ཆིག་སྒྲིལ་བྱེད་རྒྱུ་དེ་ཡིན། དེ་གང་འདྲ་བྱས་ནས་བསྒྲུབ་མིན་སྐོར་
ལ་རྒྱ་ནག་གིས་ཆ་ཤས་ཆེ་ཤོས་ལེན་གྱི་རེད། ཁོང་ཚོས་བྱང་ཀོ་རི་ཡ་ལ་སྲིད་དོན་
རྒྱབ་སྐྱོར་དང༌། དཔལ་འབྱོར་རོགས་སྐྱོར། ཛ་དྲག་སྐྱོབ་གསོ། དམག་གི་མཚོན་ཆ་
སོགས་མཁོ་སྤྲོད་བཅས་ཀྱིས་ཀོ་རི་ཡའི་ནང་དུ་ཇུས་གཏོགས་བྱེད་མཁན་ཆེ་ཤོས་
དེ་ཡིན། གལ་སྲིད་ཁོ་ཚོས་བྱེད་འདོད་ཡོད་ན་རྒྱ་ནག་གིས་བྱང་ཀོ་རི་ཡ་རྒྱལ་ཁབ་
ལོགས་ཁ་ཞིག་ཏུ་འཛིན་སྐྱོང་བྱེད་ཐུབ་ཀྱི་ཡོད་པས། བྱང་ཀོ་རི་ཡ་དེ་ལྷོ་ཀོ་རི་ཡའི་
ནང་འཐིམ་དུ་འཇུག་མིན་ལ་ཐག་གཅོད་ཀྱི་དབང་ཆ་ཆེན་པོ་ཡོད། དེ་དང་བསྡུར་ན་
ཨ་རིའི་བྱང་ཀོ་རི་ཡའི་ཐོག་གི་ཤུགས་རྐྱེན་ནི་གླེང་རིན་དེ་ཙམ་མེད། དེ་བས་གལ་
སྲིད་བྱང་ཀོ་རི་ཡ་འཐོར་ཞིག་ཕྱིན་པ་ཡིན་ན་ལྷོ་ཀོ་རི་ཡར་མཚོན་ན་ཨ་རིའི་རྒྱབ་
སྐྱོར་ལས་རྒྱ་ནག་གི་རྒྱབ་སྐྱོར་དགོས་ཀྱི་ཡོད་པ་དང༌། བསྐྱར་དུ་ཆིག་སྒྲིལ་ཡོང་
བའི་ཆ་རྐྱེན་ཐོག་རྒྱ་ནག་ལ་དབང་ཆ་མང་ཙམ་སྤྲོད་དགོས་ཀྱི་ཡོད། དཔེར་མཚོན་
ཙམ་ཞུས་ན། རྒྱ་ནག་གིས་ལས་སླ་བོའི་ཐོག་སྔོན་འགྲོའི་ཆ་རྐྱེན་དུ་ཨ་རི་དང་ལྷོ་ཀོ་
རི་ཡའི་མཐུན་ཕྱོགས་མཇུག་བསྡུ་བ་དང་ཨ་རིའི་དམག་དཔུང་ཡོངས་རྫོགས་མངའ་
ཁུལ་དེ་ནས་ཕྱིར་འཐེན་གྱི་དགོས་འདུན་འདོན་སྲིད། ལྷོ་ཀོ་རི་ཡའི་ཕྱོགས་ནས་དེ་
ལ་ངོས་ལེན་མེད་པ་གནང་གི་རེད་དམ། གལ་སྲིད་བྱང་ཀོ་རི་ཡའི་འཇིགས་སྐུལ་
མེད་པར་གྱུར་ནས་ཁོ་ཚོས་དེ་འདྲ་བྱེད་ཀྱི་རེད་དམ།
གལ་སྲིད་བྱང་ཀོ་རི་ཡ་འཚོ་གནས་ཐུབ་པ་དང་ལྷག་པར་དུ་བྱང་ཀོ་རི་ཡའི་
འགོ་ཁྲིད་གསར་པས་རྒྱ་ནག་གི་དཔལ་འབྱོར་གྱི་མ་དཔེའི་རྗེས་སུ་འབྲངས་པ་
ཡིན་ན། ལྷོ་ཀོ་རི་ཡར་དཀའ་ངལ་འཕར་མ་ཞིག་ལ་འཕྲད་ཀྱི་རེད། བྱང་ཀོ་རི་ཡའི་
ཕྱོགས་ནས་ལྷོ་ཀོ་རི་ཡར་ཉེན་ཁ་སྤྲོད་པའི་དུས་ཡུན་རིང༌། ལྷོ་ཀོ་རི་ཡས་བསམ་
བློ་གཏོང་དགོས་པའི་དྲི་བ་ནི། ཨེ་ཤེ་ཡའི་མངའ་ཁུལ་གྱི་སྟོབས་ཆེན་རྒྱལ་ཁབ་
སུའི་རོགས་སྐྱོར་འོག་བྱང་ཀོ་རི་ཡ་འགོག་ཐུབ་ཀྱི་རེད་དམ་ཟེར་བ་དེ་ཡིན། དང་པོ་
ང་ཚོའི་མཐོང་སྣང་ལ་དེའི་ལན་ནི་ཨ་རི་ཡིན་པ་འདྲ་པོ་ཡོད་ཀྱང་། ང་ཚོས་ཞིབ་ཏུ་
བརྟག་དུས་རྒྱ་ནག་ཡིན་པ་གསལ་སྟོན་བྱེད་ཀྱི་ཡོད། ཕྱི་ལོ་ ༢༠༡༠ ལོར་བྱང་ཀོ་རི་
ཡའི་ཕྱོགས་ནས་ལྷོ་ཀོ་རི་ཡར་འཁྲུག་རྐྱེན་སློང་སྐབས་སུ་དེ་འདྲ་ཡིན་པའི་གཏམ་
རྒྱུད་དོ་སྣང་བྱེད་དགོས་པ་བྱུང་ཡོད། བྱང་ཀོ་རི་ཡིས་ལྷོ་ཀོ་རི་ཡའི་གྲུ་གཟིངས་
ཆེའི་ནན་ (CHEONAN) བསྣུབས་པ་དང་ཁོང་ཚོའི་ས་ཐོག་ཏུ་སྒྱོགས་མདེལ་
གཡུག་སྐབས། ཨ་རི་ལྷོ་ཀོ་རི་ཡའི་རྒྱབ་ཏུ་ལངས་ནས་མ་འོངས་པར་འཁྲུག་རྐྱེན་
བསླངས་པ་ཡིན་ན་ལན་འདེབས་ངེས་ཡིན་པའི་ཁས་ལེན་བྱས་ཀྱང༌། སྐབས་དེར་
རྒྱ་ནག་གིས་བྱང་ཀོ་རི་ཡའི་བྱ་སྤྱོད་ལ་སྐྱོན་བརྗོད་མི་བྱེད་པ་དང་མཐོང་སྣང་དུ་
ཁོ་ཚོས་བྱང་ཀོ་རི་ཡ་བཀག་སྡོམ་བྱེད་མི་ཐུབ་པའི་རྣམ་པ་བསྟན་པ་རེད། ང་ཚོའི་
མཐོང་སྣང་དུ་ཡང་རྒྱ་ནག་གིས་བྱེད་མ་ཐུབ་པའམ་བྱེད་འདོད་མེད་པའི་སྐབས་སུ་
ཨ་རིས་མཐུན་གྲོགས་རྒྱལ་ཁབ་ཀྱི་འབྲེལ་བའི་སྟོབས་ཤུགས་དང་རིན་ཐང་གསལ་
སྟོན་བྱས་ཡོད་པ་རེད།
འོན་ཀྱང་། མཐོང་སྣང་དང་པོ་དེས་ང་ཚོར་མགོ་སྐོར་རམ་ལམ་ནོར་དུ་ཁྲིད་
ཀྱི་ཡོད། ང་ཚོས་མདུན་ཕྱོགས་ལ་བལྟས་པ་ཡིན་ན་པར་རིས་ལ་འགྱུར་བ་ཐེབས་
ནས་ཨ་རྒྱ་གཉིས་ཀྱི་གནས་བབས་ལ་འགྱུར་ལྡོག་ཡོང་གི་ཡོད། དང་པོ་ང་ཚོས་
བྱང་ཀོ་རི་ཡས་ཡང་བསྐྱར་འཁྲུག་རྐྱེན་བསླང་བ་ཡིན་ན་ཨ་རིའི་ཕྱོགས་ནས་ག་
རེ་བྱེད་ཐུབ་མིན་ལ་བསམ་བློ་ཞིག་ཐོངས། ཝ་ཞིན་ཊོན་ནས་ཤུགས་དྲག་གི་ལན་
འདེབས་བྱེད་རྒྱུའི་ཁས་ལེན་བྱས་ཡོད། འོན་ཀྱང༌། ཁོ་ཚོར་ཆ་འཇོག་འོས་པའི་
དམག་དཔུང་གི་གདམ་ཀ་ཉུང་ཉུང་ཡིན། ཨ་རི་ཡིས་འཁོན་ལན་སློག་ཆེད་བྱང་
ཀོ་རི་ཡར་གཏོར་རྒོལ་བྱེད་ཐུབ་པའམ་ཡང་ན་ལྷོ་ཀོ་རི་ཡར་རྒྱབ་སྐྱོར་གྱིས་རྒོལ་
ལན་སློག་ཏུ་འཇུག་ཐུབ་ཀྱང་། བྱང་ཀོ་རི་ཡ་ནས་ཚུར་ལན་འདེབས་བྱེད་ཐུབ་མིན་
ངེས་པ་མེད་པས་མཐར་ཨ་རིས་སྟངས་འཛིན་བྱེད་མི་ཐུབ་པའི་འཁྲུག་རྩོད་ཀྱི་
འཁོར་ལོ་བསྐོར་བའི་ཉེན་ཁའི་ཕྱོགས་སུ་འཁྲིད་ཀྱི་རེད། མདོར་དོན་ལྷོ་བྱང་ཀོ་
རི་ཡའི་དབར་གྱི་འབྲེལ་བ་བྱེད་ཕྱོགས་ཐད་ཨ་རིས་དེ་ཙམ་བསྒྲུབ་མི་ཐུབ། གང་
ཡིན་ཟེར་ན། དམག་དཔུང་གི་དབང་ཤེད་གཅིག་པོས་བྱང་ཀོ་རི་ཡའི་ཐོག་ཤུགས་
རྐྱེན་སྤྲོད་ཐུབ་པ་དང་དེ་ལ་བྱང་ཀོ་རི་ཡ་ནས་ལན་འདེབས་འདྲ་འདྲ་སྤྲོད་ཐུབ། པེ་
ཅིང་གྱི་ཕྱོགས་ནས་བཤད་ན། ཁོང་ཚོར་བྱང་ཀོ་རི་ཡའི་ཐོག་ཤུགས་རྐྱེན་ཆེན་
པོ་སྤྲད་ཡོད་པས་ལྷོ་ཀོ་རི་ཡར་མཚོན་ན་ཝ་ཞིན་ཊོན་ལས་བེད་སྤྱོད་ཆེ་བ་ཡོད།
ཕྱི་ལོ་ ༢༠༡༠ པེ་ཅིང་གཞུང་དེ་བཞིན་ཕིན་ཡོན་(བྱང་ཀོ་རི་ཡའི་རྒྱལ་ས) ཕྱོགས་ལ་
མ་འཁྱོག་པ་དེས་ལྷོ་ཀོ་རི་ཡར་ལྐོག་གྱུར་གྱི་བརྡ་ལན་ཞིག་སྤྱད་ཡོད། གལ་སྲིད་
སོལ་(SEOUL ལྷོ་ཀོ་རི་ཡའི་རྒྱལ་ས) དེ་བཞིན་ཝ་ཞིན་ཊོན་གྱི་ཕྱོགས་ལ་འཁྱོག་
པ་ཡིན་ན་བྱང་(ཀོ་རི་ཡ) ཕྱོགས་སྟངས་འཛིན་བྱེད་པར་པེ་ཅིང་ཕྱོགས་ལ་རེ་བ་
མ་རྒྱག་ཅེས་བའི་བརྡ་ལན་དེ་ཡིན། དེ་བས་ལྷོ་ཀོ་རི་ཡའི་ཕྱོགས་ནས་སྡོམ་ཚིག་
འདི་འདྲ་ཞིག་བཞག་ཡོད་སྲིད། ནུབ་ཕྱོགས་ལ་ཁ་གཏད་གཅོག་པར་པེ་ཅིང་ལ་
འབྲེལ་ཐག་ཉེ་རུ་གཏོང་བ་ནི་ཝ་ཞིན་ཊོན་ལ་མཐུན་གྲོགས་བྱེད་པ་ལས་ལེགས་
པར་འདོད་པ་དེ་རེད།
རྒྱ་ནག་དང་འབྲེལ་ལམ་དེ་གང་འདྲ་ཞིག་རེད་དམ། ང་ཚོས་ཐེ་ཚོམ་བྱེད་
མི་དགོས་པ་ཞིག་ནི་ལྷོ་ཀོ་རི་ཡའི་རྒྱལ་ཁབ་ཀྱང་ཨེ་ཤེ་ཡའི་མངའ་ཁུལ་གྱི་རྒྱལ་
ཁབ་སྤྱི་མཚུངས་ལྟར་རྒྱ་ནག་དང་འབྲེལ་གཏུགས་སྐབས་ཨ་རིའི་རྒྱབ་སྐྱོར་རིན་
ཐང་ཆེན་པོར་བརྩི་བཞིན་ཡོད། འོན་ཀྱང༌། ལྷོ་ཀོ་རི་ཡའི་ཕྱོགས་ནས་དུས་ཚོད་
ག་ཚོད་ཅིག་གི་རིང་ཨ་རིས་རྒྱ་ནག་ལ་ཁ་གཏད་བྱེད་པར་བློས་འགེལ་བྱེད་ཐུབ་
བམ། ཉི་ཧོང་གི་གནས་སྟངས་དང་གཅིག་མཚུངས་ལྟར་ཨ་རིའི་རྒྱབ་སྐྱོར་ཐོབ་པའི་
གདེང་ཚོད་ནི་གཙོ་བོ་མ་འོངས་པར་རྒྱ་ནག་དང་འབྲེལ་ལམ་བཟང་པོ་ཡོང་རྒྱུ་དེ་
ལྷོ་ཀོ་རི་ཡའི་འབྲེལ་ལམ་ལས་གལ་ཆེ་རུ་བརྩི་མིན་ལ་ཐུག་ཡོད་པ་རེད། རྒྱ་ནག་
སྟོབས་ཤུགས་ག་ཚོད་ཆེ་རུ་ཕྱིན་པ་དང་བསྟུན་ནས་ལྷོ་ཀོ་རི་ཡའི་གདེང་ཚོད་ཇེ་
ཆུང་འགྲོ་བ་རེད། གང་ཡིན་ཟེར་ན། ཨ་རིས་གལ་འགངས་ཧ་ཅང་ཆེ་བའི་དཔལ་
འབྱོར་འབྲེལ་ལམ་ལ་དོ་ཕོག་མ་ཡོང་བ་ཞིག་དང༌། ལྷོ་ཀོ་རི་ཡའི་མངོན་འདོད་ཁོ་
ནའི་ཆེད་དུ་རྒྱ་ནག་དང་དམག་འཁྲུག་ཆེན་པོ་རྒྱག་པའི་ཉེན་ཁའི་ནང་མ་ལྷུང་བའི་
ཐབས་ཤེས་བྱེད་ཀྱི་རེད། ཨ་རྒྱའི་དབར་གྱི་ཐབས་ཇུས་ཀྱི་འགྲན་རྩོད་ཁྲོད་ཨ་རི་ལ་
རྒྱབ་སྐྱོར་བྱེད་པའི་ལྷོ་ཀོ་རི་ཡའི་མངོན་འདོད་དང་མཐུན་མིན་ཡང་གཙོ་བོ་རྒྱ་ནག་
ཕྱོགས་ནས་ཉེན་ཁ་ཇི་ཙམ་ཞིག་སླེབས་མིན་ལ་རག་ལས། འོན་ཀྱང་། རྒྱ་ནག་ནི་
བཙན་པོ་དབང་ཤེད་ཀྱིས་སྣེ་ཁྲིད་བྱེད་མཁན་ཞིག་ཏུ་གྱུར་ན་མ་གཏོགས་ལྷོ་ཀོ་རི་
ཡས་ཨ་རིའི་ཕྱོགས་སུ་ལངས་པ་ལས་ལྡོག་སྟེ་བར་གནས་རང་བཞིན་དུ་བསྡད་ན་
ལེགས་པའི་ཐག་གཅོད་བྱེད་ཀྱི་རེད།
ཉི་ཧོང་སྐོར་ལ་ག་རེ་གནང་གི་རེད་དམ། (ལྷོ་ཀོ་རི་ཡས) ཉི་ཧོང་གི་ཁ་གཏད་
བྱེད་པར་ཝ་ཞིན་ཊོན་ཕྱོགས་ནས་རྒྱབ་སྐྱོར་ཅི་ཙམ་ཞིག་ཐོབ་མིན་དེ་ཡང་ཨ་རི་
དང་ཉི་ཧོང་དབར་གྱི་འབྲེལ་ལམ་གྱི་གནས་སྟངས་ལ་རག་ལས་ཡོད། གལ་སྲིད་ཉི་
ཧོང་དང་ལྷོ་ཀོ་རི་ཡ་གཉིས་ཀ་ཨ་རིའི་མཐུན་གྲོགས་སུ་མུ་མཐུད་གནས་པ་ཡིན་
ན་ཁོ་ཚོར་ཐོབ་པའི་རྒྱབ་སྐྱོར་ཡང་བརྟན་པོ་ཡིན། འོན་ཀྱང༌། གལ་སྲིད་ཝ་ཞིན་
ཊོན་ལ་མི་བྱ་མཐུ་མེད་འབྱུང་སྐབས་སུ་ཕྱོགས་གང་ཞིག་འདེམས་ཀྱི་ཡོད་མེད་
ཐོག་ལྷོ་ཀོ་རི་ཡའི་ཕྱོགས་ནས་ངེས་པར་དུ་ཚོར་བ་སྐྱེན་པོ་བྱེད་དགོས། ཨ་རི་ཕལ་
ཆེར་ཉི་ཧོང་གི་ཕྱོགས་སུ་འགྲོ་རྒྱུ་རེད། གང་ཡིན་ཟེར་ན། ཉི་ཧོང་ནི་སྟོབས་ཤུགས་
གཞན་ལས་ཆེ་བའི་མཐུན་གྲོགས་རྒྱལ་ཁབ་ཡིན་པས་སོ། །ཡང་ཉི་ཧོང་གིས་ཨ་
རི་དང་མཐུན་གྲོགས་མཚམས་འཇོག་བྱས་པ་ཡིན་ན། ལྷོ་ཀོ་རི་ཡས་ཉི་ཧོང་གི་
ཁ་གཏད་བྱུང་སྐབས་སུ་ཝ་ཞིན་ཊོན་ནས་ཁོ་ཚོར་རྒྱབ་སྐྱོར་བྱེད་འདོད་པའམ་ཐུབ་
པའི་གདེང་ཚོད་ཆེན་པོ་མེད། དོན་དངོས་ཐོག་ཉི་ཧོང་གིས་སེམས་ཁྲལ་བྱེད་ས་
དེ་ལྷོ་བྱང་ཀོ་རི་ཡ་གཉིས་ཀ་ཡིན་ན། པེ་ཅིང་ནི་ཝ་ཞིན་ཊོན་ལས་ལྷག་པའི་མཐུན་
གྲོགས་ཡག་པོ་ཞིག་ཡིན་པ་གསལ་པོ་རེད།
ཀོ་རི་ཡའི་ཕྱོགས་ནས་མང་པོ་ཞིག་གླེང་ཟིན་པ་རེད། ད་ནི་ཨ་རིའི་ཕྱོགས་
ནས་མཐུན་གྲོགས་ལ་ལྟ་ཚུལ་གང་འདྲ་བཟུང་ཡོད་དམ། གཟབ་གཟབ་ཀྱིས་བསམ་
བློ་བཏང་ན་མཐུན་གྲོགས་བྱས་པའི་གྱོང་གུན་དང་ཉེན་ཁ་ཁག་ནི་ཚད་མཐོན་པོ་
ཡིན། ལྷོ་ཀོ་རི་ཡའི་ནང་དམག་དཔུང་འབོར་ཆེན་ཞིག་བཏང་བའི་འགྲོ་གྲོན་ལས་
གཞན། ད་དུང་མཐུན་གྲོགས་ཀྱི་འབྲེལ་ལམ་འདིས་བྱང་ཀོ་རི་ཡ་དང་རྩོད་རྙོག་
ཡོང་གཞིའི་ཉེན་ཁ་ཆེན་པོ་ཞིག་སྤྲད་ཡོད། གལ་སྲིད་ལྷོ་ཀོ་རི་ཡའི་ཕྱོགས་ནས་
ཁོང་ཚོའི་ཁྱིམ་མཚེས་སྟོབས་ཆེན་གཉིས་ལ་འགྲན་རྩོད་བྱེད་སྐབས་ཨ་རིའི་རྒྱབ་
སྐྱོར་བཙལ་བ་ཡིན་ན། ཚད་མཐོན་པོ་མིན་ཡང་ད་དུང་འབྲེལ་ལམ་དེས་ཨ་རིས་
ཉི་ཧོང་དང་རྒྱ་ནག་གང་རུང་ལ་རྩོད་རྙོག་ཡོང་བའི་ཉེན་ཚབས་ཆེན་པོ་ཞིག་སྤྲོད་
ཀྱི་ཡོད། དེ་བས་ཁེ་ཕན་ག་རེ་ཡོད་པ་རེད་དམ། རྒྱུ་མཚན་གྱི་སྐྱ་ཐིག་གོང་དུ་ཕབ་
ཟིན་པ་ལྟར། རྒྱ་ནག་གིས་བཙན་པོ་དབང་ཡོད་བཤད་ན་མ་གཏོགས། ཨ་རིས་རྒྱ་
ནག་གི་ཁ་གཏད་དུ་ལངས་སྐབས་སཱོ ལ་(ལྷོ་ཀོ་རི་ཡའི་རྒྱལ་ས་ SEOUL) གྱིས་ཨ་རིར་
རྒྱབ་སྐྱོར་བྱས་ནས་རྒྱ་ནག་དང་མཉམ་དུ་འཁོན་འཁྲུག་སློང་གཞིའི་ཉེན་ཁ་ཆེན་པོ་
མི་བཟོ། ཡང་ན། རྒྱ་ནག་གིས་ལྷོ་ཀོ་རི་ཡར་བློ་དོགས་སེལ་ཐབས་བྱས་པ་ཡིན་
ན༑ ཨ་རིའི་ཕྱོགས་ནས་ལྷོ་ཀོ་རི་ཡར་རྒྱ་ནག་ལ་རྒྱབ་གཏོད་པའི་ཐབས་ཤེས་བྱེད་
རྒྱུ་ཧ་ཅང་ཁག་པོ་རེད། ང་ཚོས་མཐོང་གསལ་ལྟར། ལྷོ་ཀོ་རི་ཡར་གལ་ཆེ་བའི་
གནད་དོན་ཁྲོད་ཀྱི་ཏག་སེ་(CARD) མང་ཆེ་བ་རྒྱ་ནག་གི་ལག་པར་ཡོད་པས་
གནས་སྟངས་ཛ་དྲག་པོ་ཞིག་བྱུང་ན་མ་གཏོགས་ལྷོ་ཀོ་རི་ཡས་རྒྱ་ནག་དང་འབྲེལ་
བ་གཅོད་འདོད་མེད།
གལ་ཆེ་ཤོས་ཤིག་ལ། ཨེ་ཤེ་ཡའི་མངའ་ཁུལ་གྱི་ཁྱིམ་མཚེས་རྒྱལ་ཁབ་
གཞན་རྣམས་དང་འདྲ་བར་ཨ་མེ་རི་ཀ་དེ་ཨེ་ཤེ་ཡའི་ནང་བསྡད་ནས་རྒྱ་ནག་དོ་
མཉམ་བཟོ་རྒྱུ་ནི་ལྷོ་ཀོ་རི་ཡ་ལ་ཁེ་ཕན་ཆེན་པོ་ཡོད་པ་ཞིག་ཡིན། འོན་ཀྱང་། ཨེ་
ཤེ་ཡའི་འགོ་གཙོའི་གནས་བབས་རྒྱུན་འཛིན་ཆེད་ཨ་རིར་རྒྱབ་སྐྱོབ་བྱས་ནས་ཁོང་
ཚོ་དང་རྒྱ་ནག་གི་འབྲེལ་བ་བློས་གཏོང་འདོད་མེད། ཨ་རིའི་འགོ་གཙོའི་གནས་
བབས་དེ་ལྷོ་ཀོ་རི་ཡར་གལ་ཆེན་པོ་མིན་པར་རྒྱ་ནག་དེ་དོན་དངོས་ཐོག་གལ་ཆེན་
པོར་གྱུར་ཡོད།
ལྷོ་ཤར་ཨེ་ཤེ་ཡ།
ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གིས་ཨ་རིར་མངའ་ཁུལ་གྱི་འགོ་གཙོའི་གནས་
བབས་རྒྱུན་འཛིན་བྱེད་པར་རྒྱབ་སྐྱོར་གྱི་གོ་སྐབས་མང་པོ་སྤྲོད་ཀྱི་ཡོད། མངའ་
ཁུལ་དེར་ཨ་རིར་མཐུན་གྲོགས་རྒྱལ་ཁབ་གཉིས་ཡོད་པ་ནི་ཐེ་ལེན་ཌི་དང་ཧྥི་ལི་
ཕིན་གཉིས་ཡིན་པ་དང༌། སྟོབས་འབྲིང་རྒྱལ་ཁབ་ཁ་ཤས་དང་འབྲེལ་ལམ་ཇེ་
ལེགས་སུ་འགྲོ་བཞིན་པ་ནི། ཧིན་དྷུ་ཉེ་ཤི་ཡ། ཝེ་ཐི་ནམ། དམིགས་བསལ་དུ་
སིང་རྒ་ཕོར་བཅས་ཡོད། ཨ་རིའི་སྲིད་དོན་པ་རྣམས་ཀྱིས་མ་འོངས་པར་འབྲེལ་
ལམ་འདི་དག་གཏིང་ཟབ་དང་རྒྱ་ཆེ་རུ་གཏོང་ཐུབ་པའི་རེ་བ་རྒྱག་གི་ཡོད། གང་
ཡིན་ཟེར་ན། ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གིས་རྒྱ་ནག་གི་འཕེལ་རྒྱས་ལ་བློ་
འཚབ་དང་ཨ་རིའི་སྲུང་སྐྱོབ་ཡོང་རེ་དང་དེའི་ཆེད་དུ་ཨ་རིའི་ལས་དོན་ལ་རྒྱབ་སྐྱོར་
བྱེད་འདོད་ཡོད།
དེ་ལྟར་ཡོང་བ་ལ་རྒྱ་ནག་གིས་རོགས་ཕན་སྒྲུབ་ཡོད། (རྐྱེན་ངན་གྲོགས་ཤར)
ལོ་ཁ་ཤས་ཀྱི་རིང་ལ་རྒྱ་ནག་གིས་ཁུ་སིམ་པོའི་སྒོ་ནས་ནུས་ཤུགས་ལྡན་པའི་ཕྱི་
འབྲེལ་སྲིད་བྱུས་འོག་ལྷོ་ཤར་ཨེ་ཤེ་ཡའི་རྒྱལ་ཁབ་ཁག་ལ་ཁོང་ཚོའི་དགོས་འདོད་
ག་རེ་ཡིན་མིན་གྱི་བློ་དོགས་སེལ་ཐབས་བྱས་ཀྱང་། ཉེ་ཆར་རྒྱ་ནག་གིས་ཐུབ་ཚོད་
བྱེད་ཤུགས་ཆེ་རུ་དང་ཚ་འདེད་བྱེད་མགོ་བརྩམས་པ་དེ་རེད། དེ་བས་རང་བཞིན་
གྱིས་ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གིས་ཨ་རིའི་རྒྱབ་སྐྱོར་འཚོལ་གྱི་ཡོད། དེ་
འདྲ་ཡིན་ན་ཡང་། ཨ་རིའི་ཕྱོགས་ནས་ལྷོ་ཤར་ཨེ་ཤེ་ཡའི་ནང་བཏིང་བའི་ཐབས་
ཇུས་ནི་ད་དུང་སྐྱོ་བོ་ཡིན། ཨ་རིས་རྒྱ་ནག་གི་ཁ་གཏད་བཅག་པ་ཡིན་ན་ཁོ་ཚོས་
རྒྱབ་སྐྱོར་བྱེད་པའི་ཁས་ལེན་དམ་བཅའ་གསལ་པོ་མེད་ལ། ཁས་ལེན་དམ་བཅའ་
ཡང་རྒྱ་ནག་ཕྱོགས་ནས་བཙན་ཤེད་ཆེན་པོ་བྱས་ན་མ་གཏོགས་མངོན་འགྱུར་ཡོང་
མི་ཐུབ། དུས་མཚུངས་སུ་ཨ་རིས་རྒྱལ་ཁབ་དེ་དག་ལ་མངོན་གསལ་དོད་པོས་
ཁས་ལེན་མང་པོ་བྱས་པ་ཡིན་ན་རྒྱལ་ཁབ་དེ་རྣམས་རྒྱ་ནག་མཉམ་དུ་རྩོད་རྙོག་
ཡོང་གཞིའི་དྲ་རྒྱའི་ནང་ལ་འཁྲིད་སྲིད།
ཝེ་ཐི་ནམ་རྒྱལ་ཁབ་ལ་ཆ་བཞག་ནས་བཤད་ན། ལྷོ་རྒྱ་ནག་རྒྱ་མཚོའི་མངའ་
ཁུལ་དང་རྩོད་རྙོག་ཅན་གྱི་གླིང་ཕྲན་རྣམས་ཀྱི་ཐོག་ལ་རྒྱ་ནག་གིས་བདག་དབང་
ཡོད་ཚུལ་བརྗོད་ཤུགས་ཆེ་རུ་ཕྱིན་པ་དང༌། ཝེ་ཐི་ནམ་གྱི་ལན་འདེབས་ཁག་ལ་ཨ་
རིའི་ངོས་ནས་མངོན་གསལ་དོད་པོས་རྒྱབ་སྐྱོར་གྱི་རྣམ་པ་བསྟན་ཡོད། ཨ་རིའི་
དབུ་ཁྲིད་རྣམས་ཀྱི་རེ་བར་བྱ་སྤྱོད་འདིས་ཝ་ཞིན་ཊོན་དང་ཧེ་ནེའོ་(ཝེ་ཐི་ནམ་གྱི་རྒྱལ་
སའི་མིང་) བར་དུ་རྒྱུན་རིང་དཔུང་སྒྲིག་ཆེད་དུ་རྨང་གཞི་གཏོང་བ་དང་། རྒྱ་ནག་ལ་
ཁ་གཏད་གཅོག་སྐབས་ཝེ་ཐི་ནམ་གྱིས་ཨ་རིར་དོན་སྙིང་ལྡན་པའི་རྒྱབ་སྐྱོར་ཡོང་
བའི་རེ་བ་རྒྱག་གི་ཡོད། འོན་ཀྱང༌། འདི་དོན་དངོས་སུ་ཅི་འདྲ་ཞིག་ཡིན་ནམ། རྒྱ་
ནག་ལ་འབྲེལ་བ་ཡག་པོ་ཡོད་མེད་དེས་ཝེ་ཐི་ནམ་ལ་དཔལ་འབྱོར་དང་ཐབས་ཇུས་
ཐོག་ནས་ཁེ་གྱོང་ཆེན་པོ་ཡོད། འབྲེལ་ལམ་དེ་རྒྱུན་གནས་ཡོང་རེ་ཡོད་པ་དེའི་
ཚོད་ཀྱིས། ཝེ་ཐི་ནམ་གྱིས་ཁོ་ཚོར་ཐད་ཀར་འབྲེལ་བ་མེད་པའི་གནད་དོན་ཐོག་
ཨ་རིས་རྒྱ་ནག་ལ་ཁ་གཏད་གཅོག་པར་རྒྱབ་སྐྱོར་བྱས་ནས་འབྲེལ་ལམ་ལ་ཉེན་ཁ་
ཡོང་འཇུག་གི་མ་རེད། འདི་ལ་ཡང་བསྐྱར་ཐེ་ཝན་གྱི་ཡིག་རྒྱུགས་བཏང་བ་ཡིན་
ན། ཐེ་ཝན་སྐོར་ནས་གཉན་འཕྲང་གི་སྐབས་སུ་ཝེ་ཐི་ནམ་ཨ་རིའི་རྒྱབ་ཏུ་ལངས་
ནས་རྒྱ་ནག་གི་ཁ་གཏད་གཅོག་གི་རེད་དམ། གལ་སྲིད་མ་ལངས་པ་ཡིན་ན། ཨ་
རིའི་ཕྱོགས་ནས་ཝེ་ཐི་ནམ་ལ་བློ་ཉེ་བོས་འབྲེལ་ལམ་བཙུགས་པར་ཐབས་ཇུས་ཀྱི་
ཁེ་ཕན་ག་རེ་ཐོབ་ཀྱི་ཡོད་དམ། ཨ་རིའི་ཕྱོགས་ནས་བཤད་ན་འབྲེལ་ལམ་དེའི་འགྲོ་
སོང་ནི་ཕོན་ཆེན་པོ་ཡིན། ལྷོ་རྒྱ་ནག་རྒྱ་མཚོའི་རྩོད་རྙོག་ནང་ཝེ་ཐི་ནམ་ལ་རྒྱབ་
སྐྱོར་བྱས་པ་དེས་རྒྱ་ནག་དང་ཝེ་ཐི་ནམ་གཉིས་ཀྱི་རྩོད་རྙོག་ནང་དུ་ཨ་རི་ཚུད་རྒྱུའི་
ཉེན་ཁ་ཆེན་པོ་ཞིག་ཡོང་གི་ཡོད། ཉེ་བའི་ལོ་ཤས་རིང་ཨ་རིའི་ཕྱོགས་ཀྱི་གསལ་
བསྒྲགས་ཁག་ལ་བལྟས་པ་ཡིན་ན་གལ་སྲིད་ཕྱོགས་གཉིས་ཀས་མེ་མདའ་འཕེན་
རེས་བྱས་པ་ཡིན་ན། ཨ་རིའི་ཕྱོགས་ནས་ཝེ་ཐི་ནམ་ལ་དོན་སྙིང་ལྡན་པའི་རྒྱབ་
སྐྱོར་བྱེད་རྒྱུ་ཡིན་པའི་རེ་བ་ཆེ་རུ་བཏང་ཡོད། གལ་སྲིད་དེ་ལྟར་མ་བྱས་པ་ཡིན་ན།
ཨེ་ཤེ་ཡའི་བདེ་འཇགས་ལ་འགོ་འཁྲིད་མཁན་ཡིན་པའི་སྣང་བརྙན་ལ་ཉམས་ཆག་
ཆེན་པོ་ཕོག་གི་རེད། གལ་སྲིད་དེ་ལྟར་བྱས་པ་ཡིན་ན་རྒྱ་ནག་གི་འབྲེལ་ལམ་ཐད་
ཀར་ཇེ་སྡུག་ལ་འགྲོ་ངེས། དེ་བས་སི་ཕིར་ཌི་ལེ་(SPRATLY ISLANDS) མཚོ་
གླིང་མངའ་ཁུལ་གྱི་ཨ་རིའི་མངོན་འདོད་དེས་རྒྱ་ནག་དང་དམག་འཁྲུག་རྒྱག་པར་
རིན་ཐང་ཡོད་མེད་གསལ་པོ་མེད།
གནས་སྟངས་འདི་ལྷོ་ཤར་ཨེ་ཤེ་ཡའི་མངའ་ཁུལ་གྱི་རྒྱལ་ཁབ་ཚང་མར་
གཅིག་མཚུངས་སུ་བརྗོད་ཆོག ཁོང་ཚོ་ཚང་མར་ཨེ་ཤེ་ཡའི་མངའ་ཁུལ་དུ་ཨ་རིས་
ལས་དོན་སྤེལ་ནས་རྒྱ་ནག་གི་སྟོབས་ཤུགས་ཆ་སྙོམས་བཟོ་དགོས་ཀྱི་ཡོད། འོན་
ཀྱང༌། ཁོང་ཚོ་ཚང་མར་རྒྱ་ནག་དང་འབྲེལ་ལམ་ཡག་པོ་ཞིག་ཡོང་བའི་མངོན་
འདོད་ཤུགས་ཆེན་པོ་ཡོད་པས། ཁོང་ཚོ་ལ་ཐད་ཀར་ཉེན་ཁ་མ་སླེབས་པ་ཡིན་ན།
ཨ་རིས་རྒྱ་ནག་ལ་ཁ་གཏད་བྱེད་པར་རྒྱབ་སྐྱོར་བྱས་ཏེ་སོ་སོའི་མངོན་འདོད་བློས་
གཏོང་གི་མ་རེད། ཁོང་ཚོ་ཚང་མས་རང་ཉིད་རྒྱ་ནག་དང་འཁྲུག་རྩོད་བྱེད་སྐབས་
ཨ་རི་དཀའ་རྙོག་དེའི་ནང་འཁྲིད་པའི་ཉེན་ཁ་ཡོད།
ཐེ་ཝན།
མཇུག་མཐར་ང་ཚོས་ངེས་པར་དུ་ཐེ་ཝན་གྱི་གནད་དོན་ལ་བལྟ་དགོས། ཐེ་ཝན་གྱི་
གནད་དོན་ནི་དཀའ་ངལ་ཆེ་ཤོས་དང་གནད་དོན་དམིགས་བསལ་ཅན་ཞིག་ཡིན།
མཚོ་འགག་གཉིས་ཀྱིས་ཁྱོན་ཡོངས་ནས་འབྲེལ་ལམ་ལ་དོ་ཕོག་མ་ཡོང་བའི་ཐོག་
གནད་དོན་འདི་ལ་སྟངས་འཛིན་བྱེད་འདོད་ཡོད། འོན་ཀྱང་། འདི་ནི་ཨ་རྒྱ་ཕྱོགས་
གཉིས་ལ་ཨེ་ཤེ་ཡའི་ནང་རང་ཉིད་ཀྱི་གོ་བབ་དང་བླ་ན་མེད་པའི་དབང་ཚད་ལ་
གཟིགས་ཚུལ་དེའི་གནད་འགག་ཏུ་གྱུར་ཡོད། གང་ཡིན་ཟེར་ན། འདས་པའི་ལོ་
ངོ་བཞི་བཅུ་ལྷག་གི་རིང་ལ། ཐེ་ཝན་གྱི་གནས་བབས་ནི་བརྟན་པོ་མེད་ལ་འཁྲུལ་
བའི་རང་བཞིན་ཅན་ཞིག་ཏུ་གྱུར་ཡོད། གནད་འགག་ཆེ་བའི་རྒྱལ་ཁབ་ཚང་མས་
རྒྱ་ནག་གི་ཆ་ཤས་ཤིག་ཡིན་པའི་ངོས་ལེན་བྱེད་པ་དང་ཆབས་ཅིག་ལས་དོན་བྱེད་
སྟངས་ནི་རང་བཙན་གཙང་མའི་རྒྱལ་ཁབ་ཅིག་དང་གཅིག་མཚུངས་ལྟར་གནང་གི་
ཡོད། རྒྱ་ནག་གཅིག་གི་སྲིད་བྱུས་ཁྱབ་བསྒྲགས་བྱས་པའི་དབང་གིས་རྒྱལ་ཁབ་
ཚང་མས་ཐེ་ཝན་དེ་རྒྱ་ནག་གི་ཆ་ཤས་ཡིན་པར་བརྩི་བཞིན་ཡོད་ཀྱང༌། ཡང་ཚང་
མས་རྒྱ་ནག་ལ་དེ་འདྲ་ཡིན་པའི་ཐོབ་ཐང་ཡོད་པར་ལྟ་ཚུལ་འཛིན་པར་དགག་བྱ་
བྱེད་ཀྱི་ཡོད་པ་རེད། འདི་འདྲའི་ཡ་མ་ཟུང་གི་བྱེད་སྟངས་འདི་ཐབས་ཇུས་རྩེར་སོན་
པའི་བྱེད་སྟངས་ཤིག་མ་རེད།
འདི་ཕྱི་ལོ་ ༡༩༧༢ ནས་ཨ་རྒྱའི་འབྲེལ་ལམ་གྱི་འཕེལ་རིམ་ཁྲོད་རྩོད་རྙོག་
ཞི་ཐབས་དང་ལམ་ནོར་བཟློག་ཐབས་ཀྱི་སྲིད་བྱུས་ཀྱི་གྲུབ་འབྲས་ཤིག་རེད། ཨེ་
ཤེ་ཡའི་རྒྱལ་སྤྱིའི་འབྲེལ་ལམ་གྱི་སྒྲོམ་གཞིའི་ནང་གི་ཐག་མ་ཆོད་པའི་ཡ་མ་ཟུང་གི་
གནས་སྟངས་ཤིག་གི་འོག་གཏན་འབེབས་བྱས་པའི་ལག་རྗེས་ཁྲོད་ནས་ད་ལྟ་ཡང་
འཚོ་བཞིན་ཡོད། སྲིད་ཇུས་ཡ་མ་ཟུང་མུ་མཐུད་དུ་བཟུང་བ་དེ་ཉེན་ཚབས་ཆེན་
པོ་ཡིན་པའི་རྒྱུ་མཚན་ནི། ཨ་རྒྱ་ཕྱོགས་གཉིས་ནས་ཐེ་ཝན་གྱི་གནད་དོན་ནམ།
ཕྱོགས་གང་རུང་གིས་ཐེ་ཝན་དང་འབྲེལ་བའི་བྱ་སྤྱོད་སྤེལ་བ་ཁག་ནི་ཨེ་ཤེ་ཡའི་
སྒྲོམ་གཞིའི་ནང་རང་ཉིད་ཀྱི་གནས་བབས་གསལ་སྟོན་བྱེད་པར་གནད་འགག་ཆེན་
པོར་གྱུར་ཡོད། རྒྱ་ནག་ལ་མཚོན་ན་དྲག་དཔུང་བེད་སྤྱོད་བྱས་ཏེ་རང་ཉིད་ལ་དབང་
བའི་ཞིང་ཆེན་ནམ་མངའ་སྡེ་ཚུར་ལེན་པ་ནི་ཨེ་ཤེ་ཡའི་ནང་དུ་རང་ཉིད་ཡང་བསྐྱར་
སྟོབས་ལྡན་རྒྱལ་ཁབ་ཅིག་ཏུ་འགྱུར་བའི་བདེན་དཔང་ཡིན་པ་དང༌། ཨ་རིར་མཚོན་
ན་དེ་འདྲ་ཡོང་བར་སྔོན་འགོག་བྱེད་ཐུབ་པ་ནི་རང་ཉིད་མུ་མཐུད་ཨེ་ཤེ་ཡའི་ནང་གི་
འགོ་གཙོ་ཡིན་པའི་གནས་བབས་དང་མངའ་ཁུལ་གྱི་གནད་དོན་ཐག་གཅོད་བྱེད་
དབང་ཡོད་པའི་རྒྱལ་ཁབ་ཅིག་ཡིན་པའི་ར་སྤྲོད་བྱས་པ་དེ་ཡིན།
གནས་སྟངས་འདི་མུ་མཐུད་གནས་པ་དེ་ཙམ་གྱིས་འཁྲུལ་གཞི་ཅན་གྱི་
གནད་དོན་རྣམས་སེལ་མི་ཐུབ། ཝ་ཞིན་ཊོན་དང་པེ་ཅིང་གཉིས་གནས་སྟངས་འདི་
ལ་འདོད་པ་ཁེངས་བསྡད་ཡོད་པ་དང༌། གནད་དོན་དེ་རིམ་བཞིན་ཡལ་བར་འགྱུར་
བའི་ཡིད་ཆེས་སླེབས་སླ་བོ་རེད། འོན་ཀྱང༌། དེ་སྤྲོ་སྣང་རིང་ལུགས་ཡིན་རྒྱུ་མང་
དྲགས་པ་རེད། གནད་དོན་འདི་གདོང་ཐུག་ཡོང་བ་ལ་ལམ་ཁ་གཉིས་འདུག དང་
པོ༑ གནས་སྟངས་རང་འཇགས་གནས་དང་མི་གནས་དེ་ནི་ཐེ་ཝན་གྱི་སྲིད་དོན་
ལ་བརྟེན་ཡོད། མ་འོངས་པའི་ཐེ་ཝན་གྱི་འགོ་ཁྲིད་གང་རུང་གིས་ཨ་རྒྱ་གཉིས་
དབར་འཁྲུག་རྐྱེན་སློང་རྒྱུ་ལས་སླ་བོ་ཡིན། དེ་ཡང་རྒྱ་ནག་ཕྱོགས་ནས་དྲག་པོའི་
ལན་འདེབས་དགོས་པའི་རང་བཙན་གྱི་ལམ་ཁར་གོམ་པ་སྤོས་པ་ལྟ་བུ་རེད། སྲིད་
འཛིན་(CHEN) ཁྲིན་གྱིས་ནན་བརྗོད་ཅན་གྱི་སྲིད་བྱུས་དེ་སྲིད་འཛིན་མཱ་(MA)
ཡིས་མཐུན་འགྱུར་ཆེ་བའི་སྲིད་བྱུས་ལ་འཕོ་འགྱུར་བྱུང་བ་དེ་དང་མཉམ་དུ་ཉེན་
ཁ་དེ་རིམ་བཞིན་ཡལ་བ་ལྟ་བུ་བྱུང་ཡོད་ཀྱང༌། འཕོ་འགྱུར་དེ་འདྲ་ཡང་བསྐྱར་མི་
འབྱུང་བར་བསམ་པའི་ཚོད་དཔག་བྱེད་རྒྱུ་སྔ་དྲགས་པ་རེད། གཉིས་པ། ཨ་རྒྱའི་
དབར་གྱི་ཐེ་ཝན་གནད་དོན་ནི་ཕྱོགས་ཡོངས་ཀྱི་འབྲེལ་ལམ་ལ་བརྟེན་ཡོད་པ་རེད།
གལ་སྲིད་འགྲན་རྩོད་ཤུགས་ཆེ་རུ་ཕྱིན་པ་ཡིན་ན། ཐེ་ཝན་ཡང་བསྐྱར་ཐབས་ཇུས་
ཀྱི་རྐང་རྩེད་སྤོ་ལོ་རུ་འགྱུར་རྒྱུ་ལས་སླ་བོ་རེད།
དེ་བས་ཨ་རིའི་ཕྱོགས་ནས་རྒྱ་ནག་ཐོག་གི་གདམ་ཀའི་ཁྲོད་ཐེ་ཝན་ཐོག་
གི་གདམ་ཀ་ཡང་ཚུད་ཡོད་པ་དེ་ཚོ་ལས་སླ་བོ་གཏན་ནས་མིན། ང་ཚོས་དང་པོར་
སྒུལ་ཤུགས་ལྡན་པའི་སྟོབས་ཤུགས་ཀྱི་རྨང་གཞིའི་སྐྱ་ཐིག་ལ་ཞིབ་འཇུག་བྱེད་
དགོས། དེ་ནི་སྒུལ་ཤུགས་དེ་ཐེ་ཚོམ་མེད་པར་རྒྱ་ནག་གི་ཕྱོགས་སུ་སྐྱོད་བཞིན་
ཡོད། རྒྱ་ནག་གིས་ཨ་རིའི་ས་ཐོག་ཏུ་རྡུལ་ཕྲན་མཚོན་ཆས་གཏོར་རྒོལ་གཏོང་ཐུབ་
པའི་དུས་ནས་བཟུང་ཨ་རིས་ཐེ་ཝན་སྲུང་སྐྱོབ་ཀྱི་ཁས་ལེན་རྣམས་ལ་ཆ་འཇོག་
བྱེད་མི་ཐུབ་པ་དང༌། རྒྱ་ནག་གི་དཔལ་འབྱོར་དང་དམག་དཔུང་ལ་འཕེལ་རྒྱས་ཇི་
ཙམ་སོང་བ་དེ་ཙམ་གྱིས་ཆ་འཇོག་མེད་པར་འགྱུར། དེང་སྐབས་ཨ་རིའི་འགོ་ཁྲིད་
ཚོས་ཐེ་ཝན་ཐོག་རྒྱ་ནག་དང་འཁྲུག་རྩོད་འབྱུང་བའི་མཇུག་འབྲས་སུ་དཔལ་འབྱོར་
གྱི་གྱོང་གུན་བསམ་ཡུལ་ལས་འདས་པ་ཞིག་ཡོད་པ་སྣང་མེད་དུ་འཇོག་ཐབས་
མེད་པར་མ་ཟད། ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་དུ་རྒྱ་ནག་གི་དམག་
དཔུང་མདུན་བྱ་འགུལ་སྤེལ་སྐབས་ཀྱི་ཉེན་ཁ་རྣམས་ཀྱང་སྣང་མེད་དུ་འཇོག་ཐབས་
མེད། དེ་བས་ཀྱང་སྐྱོ་བ་ཞིག་ལ། ཨ་རིའི་འགོ་ཁྲིད་སུས་ཀྱང་ཐེ་ཝན་གྱི་རྩོད་རྙོག་
དེ་ལ་བརྟེན་ནས་རྡུལ་ཕྲན་མཚོན་ཆའི་དམག་འཁྲུག་སློང་བ་དང༌། ཨ་རིའི་གྲོང་
ཁྱེར་ཁག་ལ་བསམ་ཡུལ་ལས་འདས་པའི་ཆག་འཇིག་ཡོང་བའི་ཉེན་ཁ་ཡོད་པ་དེ་
རྩིས་མེད་བྱེད་མི་ཐུབ།
དེ་བས་ཨ་རིའི་མདུན་དུ་དཀའ་ངལ་ཆེ་བའི་གདམ་ཀ་ཞིག་ཡོད། རྒྱ་ནག་
དང་དམག་འཁྲུག་གི་ཉེན་ཁ་ཡོང་སྲིད་པའི་ཐེ་ཝན་གྱི་ད་ལྟའི་གནས་བབས་འདི་
རྒྱལ་སྤྱིའི་སྒྲིག་གཞིའི་གཙོ་བོར་འཛིན་གྱི་རེད་དམ། འཁྲུག་རྩོད་འདི་དོན་དངོས་
ཐོག་ཇི་ལྟར་མཇུག་རྫོགས་ཀྱི་རེད་དམ། ཨ་རི་ཡིས་ཇི་ལྟར་(རྒྱ་ནག་) སྡང་དགྲ་
འཛིན་པའི་བྱ་སྤྱོད་མཚམས་འཇོག་གིས་ཐེ་ཝན་མི་མང་ལ་ཁེ་ཕན་ཐོབ་པ་ཞིག་
བསྒྲུབ་ཐུབ་བམ། དྲི་བ་འདི་དག་གི་དྲིས་ལན་ནི་གནད་འགག་ཧ་ཅང་ཆེན་པོ་རེད།
རྒྱ་ནག་གིས་ཐེ་ཝན་དྲག་པོས་བཙན་འཕྲོག་བྱེད་པར་ཨ་རིས་མུ་མཐུད་དུ་འགོག་
རྒོལ་བྱེད་མི་ཐུབ། དམག་འཁྲུག་ཆེན་པོ་ཞིག་ལངས་པ་ཡིན་ན་ཐེ་ཝན་གྱི་གནས་
བབས་ལས་ཨ་རིར་ཐོབ་པ་ལས་ཤོར་བ་མང་ཞིང་། རྒྱ་ནག་གིས་ཐེ་ཝན་དྲག་པོས་
ཆིག་སྒྲིལ་བྱས་པའི་མཇུག་འབྲས་དེ་བས་ཀྱང་ཆེན་པོ་ཡོད། དེ་བས་གནད་དོན་
འདི་ཐག་གཅོད་སྐབས་དྲག་པོའི་སྒོ་ནས་ཆིག་སྒྲིལ་བྱེད་པའི་མཇུག་འབྲས་ངན་པ་
དེ་སྣང་ཆུང་བྱེད་མི་རུང་ལ། ཐ་ན་བློ་ཡུལ་ལ་ཤོང་དཀའ་བའི་ཆག་འཇིག་གི་ཉེན་ཁ་
སྟེ་རྡུལ་ཕྲན་མཚོན་ཆའི་དམག་འཐབ་ཀྱང་ཡོང་སྲིད་པ་དེ་རེད།
གལ་སྲིད་འདི་བདེན་པར་གྱུར་པ་ཡིན་ན། ཨ་རིས་མུ་མཐུད་ཐེ་ཝན་སྲུང་
སྐྱོབ་བྱེད་མི་ཐུབ་པ་དང༌། ཁོ་ཚོས་ཐེ་ཝན་སྲུང་སྐྱོབ་བྱེད་ཐུབ་པར་འདོད་པའི་
སྲིད་ཇུས་དེ་ཡང་རྒྱུན་གནས་ཡོང་ཐབས་མེད། འོ་ན་དེའི་ཚབ་ཏུ་སྲིད་ཇུས་གང་
འདྲ་འདིང་དགོས་སམ། གོམ་པ་དང་པོ་ནི་ཨ་རིའི་མངོན་འདོད་ཁག་གང་ཡིན་
མིན་གསལ་པོ་བཟོ་རྒྱུ་དང༌། གྲུབ་འབྲས་མ་འདྲ་བ་དེས་ཤུགས་རྐྱེན་གང་འདྲ་ཐོན་
གྱི་ཡོད་མེད་ལ་བལྟ་རྒྱུ་དེ་རེད། ཐབས་ཇུས་ཐོག་ནས་བཤད་ན། བསྐྱར་དུ་ཆིག་
སྒྲིལ་བྱས་པ་དེས་ཨ་རིར་གནོད་སྐྱོན་ཡོད་པ་མཐོང་མི་ཐུབ་ལ། རྒྱ་ནག་གིས་ཐེ་
ཝན་བདག་བཟུང་བྱས་པ་དེས་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་གྱི་ཨ་རྒྱ
གཉིས་ཀྱི་ཐབས་ཇུས་ཀྱི་ལྗིད་ཁོག་ལ་ཁྱད་པར་དེ་ཙམ་ཆེན་པོ་བཟོ་མི་ཐུབ། སྲིད་
དོན་གྱི་ཐོག་ནས་བཤད་ན་ཡང༌། བསྐྱར་དུ་ཆིག་སྒྲིལ་ཡོང་བར་དྲག་དཔུང་བེད་
སྤྱོད་མ་བྱས་པར་ཐེ་ཝན་རྒྱ་ནག་དང་ཟླ་བསྒྲིལ་གཏོང་བའམ་ཡང་ན་ཁ་བྲལ་དུ་
གནས་པ་གང་ཡིན་རུང༌། ཨ་རིར་ཐད་ཀའི་མངོན་འདོད་དང་འབྲེལ་བ་མེད། དེ་
བས་ཐེ་ཝན་མི་མང་ལ་བཙན་ཤེད་མ་བྱས་པར་མང་མོས་ཐོག་ནས་བསྐྱར་དུ་ཆིག་
སྒྲིལ་བྱུང་བ་ཡིན་ན་ཨ་རིས་དེ་ལ་ཁ་གཏད་དུ་ལངས་དགོས་པའི་རྒྱུ་མཚན་མེད།
མཚོ་འགག་ཕན་ཚུན་དུ་དཔལ་འབྱོར་དང་མི་མང་གི་འབྲེལ་བ་ཆེ་རུ་ཕྱིན་པ་དང་
དུས་མཚུངས་སུ། མང་པོ་ཞིག་གིས་གནས་སྟངས་འདི་འདྲ་ཞིག་ལ་(ཆིག་སྒྲིལ) ཁ་
ཕྱོགས་བསྒྱུར་བཞིན་པའི་ཡིད་ཆེས་བྱེད་ཀྱི་ཡོད། གསལ་ཤོས་ཤིག་ལ་པེ་ཅིང་
ཕྱོགས་ནས་ཀྱང་འདི་འདྲ་ཞིག་འབྱུང་བའི་རེ་བ་རྒྱག་གི་ཡོད། ད་ལྟའི་ཨ་རི་གཞུང་
གིས་གྲུབ་འབྲས་འདི་ལ་དགག་བྱ་བྱེད་རྒྱུ་ཇེ་ཉུང་ལ་ཕྱིན་ཡོད། ཅི་ཙམ་གྱི་ཞི་བདེའི་
སྒོ་ནས་དེ་འདྲ་བྱུང་མིན་ལ་མ་བལྟས་པར་ཨ་རིའི་ཕྱོགས་ནས་བསྐྱར་དུ་ཆིག་སྒྲིལ་
ཡོང་བར་རྒྱབ་སྐྱོར་གྱི་རྣམ་པ་སྟོན་གྱི་མ་རེད། དེ་ནི་ཨ་རིའི་མངོན་འདོད་མ་རེད་ལ་
ཐེ་ཝན་མི་མང་གི་མངོན་འདོད་ཀྱང་མ་རེད། ཐེ་ཝན་དང་པེ་ཅིང་བསྐྱར་དུ་ཆིག་སྒྲིལ་
འབྱུང་ངེས་པ་དང༌། ཞི་བདེ་ཡིན་པ། མང་མོས་ཅན་ཡིན་ན་ཨ་རིས་དེ་ལ་དགག་
བྱ་བྱེད་པའི་རྒྱུ་མཚན་མེད་པར་དེ་ལ་སྐུལ་སློང་བྱེད་དགོས་པར་རྒྱུ་མཚན་ཡོད་པ་
ཞིག་རེད།

ལེའུ་དྲུག་པ།
ཨ་རིའི་གདམ་ཀ་དང་དམིགས་ཡུལ་ཁག

ཨ་རིའི་གདམ་ཀ་ཁག
མངའ་ཁུལ་འདིའི་སྒྲོམ་གཞིར་ཞིབ་འཇུག་བྱེད་སྐབས་ཨ་རིའི་ཕྱོགས་ནས་རྒྱ་ནག་
སྐོར་ལ་གདམ་ཀ་མང་པོ་ཞིག་བྱེད་དགོས་པར་ཐུག་ཡོད་པ་དེ་རེད། གདམ་ཀ་
དེ་དག་གི་སྐོར་ལ་བགྲོ་གླེང་བྱེད་སྐབས། ཨེ་ཤེ་ཡའི་མངའ་ཁུལ་གྱི་འགོ་གཙོའི་
གནས་བབས་ལ་རྒྱ་ནག་གིས་འགྲན་རྩོད་བྱས་པར་ཨ་རིའི་ཕྱོགས་ནས་ལན་
འདེབས་བྱེད་སྟངས་གཞི་རྩའི་ཆ་ནས་ལམ་ཁ་གསུམ་ཡོད། དང་པོ། གཡུལ་ས་
དེར་རྒྱ་ནག་ལ་རྩིས་སྤྲོད་བྱས་ཏེ་ཨེ་ཤེ་ཡའི་མངའ་ཁུལ་གྱི་ལས་དོན་ཆེ་ཁག་ནས་
ཕྱིར་འཐེན་བྱེད་རྒྱུ་དང༌། གཉིས་པ། འགོ་གཙོའི་གནས་བབས་མུ་མཐུད་བརྟན་
བཟུང་གིས་རྒྱ་ནག་གི་འགྲན་རྩོད་ལ་ཁ་གཏད་གཅོག་རྒྱུ། གསུམ་པ། ཁོང་ཚོས་མུ་
མཐུད་ཨེ་ཤེ་ཡའི་ནང་དུ་གནས་པར་སྒྲོམ་གཞི་གསར་པ་ཞིག་དང་རྣམ་པ་གསར་
པ་ཞིག་གི་ཐོག་འགྲོ་རྒྱུ་དང༌། དེ་ཡང་རྒྱ་ནག་དང་ལྷན་དུ་དབང་ཤུགས་མཉམ་སྤྱོད་
བྱེད་རྒྱུ་དེ་རེད།
ཨ་རིའི་དབུ་ཁྲིད་རྣམས་ཀྱིས་གནད་དོན་དེ་རབ་རིབ་ཅན་ནམ་གསལ་ཁ་
མེད་པ་ཅན་ཞིག་ཏུ་བཟོ་རྒྱུའི་ཐབས་ཤེས་བྱེད་སྲིད་མོད། སྲིད་དོན་གྱི་དགོས་
དབང་དང་མི་མང་གི་གནོན་ཤུགས་འོག་ཞི་བདེ་རྒྱ་མཚོའི་ཕྱོགས་གཉིས་(ཨ་རྒྱ་
གཉིས་) ནས་ཕུགས་ལ་ཁྱད་པར་ཆེན་པོ་བཟོ་བར་གདམ་ཀ་དེ་གསུམ་ལས་གཅིག་
ངེས་པར་དུ་འདེམས་དགོས། ཨ་རིའི་རྒྱལ་ཁབ་ལ་མཚོན་ན། མི་མང་གིས་ཁོང་
ཚོའི་རྒྱལ་ཁབ་ཨེ་ཤེ་ཡའི་འགོ་གཙོ་བྱེད་ཀྱི་ཡོད་མེད་དང༌། དེ་ལྟར་བྱེད་དགོས་
པའི་རྒྱུ་མཚན་གང་ཡིན་པ། དེ་ལྟར་ཡོང་བར་ཁས་ལེན་དང་ལས་འགན་གང་
ཡོད་མེད། གནས་སྟངས་དེ་འདྲ་ངོས་ལེན་བྱེད་དགོས་མིན་སོགས་ཤེས་འདོད་
ཡོད། རྒྱ་ནག་གི་རྒྱལ་ཁབ་ལ་མཚོན་ན། ཁོ་ཚོའི་རྒྱལ་ཁབ་དེ་སྣེ་འཁྲིད་མཁན་
ཞིག་ཡིན་ནམ། ཡང་ན། ད་དུང་མུ་མཐུད་ནས་རྗེས་འབྲང་མཁན་ཞིག་ཡིན་མིན་
གསལ་པོར་བཟོ་འདོད་ཡོད་པ་དང༌། ཁོ་ཚོའི་གནས་བབས་གསར་པ་དེ་མངོན་
གསལ་ཡིན་པའི་རྟགས་མཚན་ཡོད་མེད་དང་རྒྱལ་ཁ་ཐོབ་པའི་ཆེད་ནུས་ཤུགས་
གང་ཡོད་འདོན་གྱི་ཡོད་མེད། ཨ་རིའི་གྲོགས་པོ་མཐུན་ཕྱོགས་རྒྱལ་ཁབ་རྣམས་
ཀྱིས་ཀྱང་ཨ་རི་མུ་མཐུད་ནས་ཨེ་ཤེ་ཡའི་འགོ་གཙོ་བྱེད་འདོད་ཡོད་མེད་དང༌།
གལ་སྲིད་ཡོད་ན་ཁོང་ཚོས་ཆ་ཤས་ག་རེ་ལེན་དགོས་མིན་དང་ཆ་ཤས་བླངས་
པའི་དམིགས་ཡུལ་སོགས་ཤེས་དགོས་ཀྱི་ཡོད། དྲི་བ་འདི་དག་དུས་ཚོད་ངེས་
མེད་དམ་གསལ་ཁ་མེད་པར་བཟོས་ནས་སྐྱུར་ཐབས་མེད། དུས་ཚོད་ཀྱི་སྔ་རྗེས་
ཙམ་མ་གཏོགས། ཨ་རིའི་དབུ་ཁྲིད་ཚོས་ཁ་ནས་མ་བཤད་ཀྱང་ཁོང་ཚོའི་བྱ་སྤྱོད་
ཀྱིས་གདམ་ཀ་ཁག་གསལ་པོ་བཟོ་བ་རེད། ང་ཚོའི་དྲི་བ་གཙོ་བོ་ནི། ཨ་རིའི་
ཕྱོགས་ནས་ངེས་པར་དུ་གདམ་ཀ་གསུམ་པོ་དེ་དག་ལས་གང་ཞིག་འདེམས་ཀྱི་
རེད་དམ། དྲི་བ་འདི་དག་ལ་ལན་འདེབས་བྱེད་པར་ང་ཚོས་དང་པོར་དྲི་བ་འདི་
ལྟར་འདྲི་དགོས། གདམ་ཀ་འདི་དག་རེ་རེས་ཨ་རི་དང་ཨེ་ཤེ་ཡའི་ཁུལ་དུ་ཤུགས་
རྐྱེན་ག་རེ་ཐེབས་ཀྱི་ཡོད་དམ།
ཕྱིར་འཐེན།
མཐོང་ཚུལ་དང་པོ་ནི་རྒྱ་ནག་འཕེལ་རྒྱས་ལ་སོང་བ་དང་ཕྱོགས་མཚུངས་སུ་ཨ་
རིས་ཕྱིར་འཐེན་བྱེད་པའི་རྣམ་པ་མངོན་གསལ་མི་འདུག ཨ་རིའི་དབུ་ཁྲིད་ཚོས་
ནམ་རྒྱུན་གསུང་བཞིན་པ་ལྟར་ན། ཁོ་ཚོའི་རྒྱལ་ཁབ་འདི་དུས་རབས་གཅིག་ལྷག་
གི་རིང་ཨེ་ཤེ་ཡའི་ནང་སྟོབས་ཤུགས་ཆེ་བའི་རྒྱལ་ཁབ་ཅིག་ཏུ་གནས་ཡོད་པ་
དང༌། ད་ལྟའི་མངོན་འདོད་ཁག་ཀྱང་སྔོན་ཆད་ལས་ལྷག་པའི་གལ་ཆེན་པོར་གྱུར་
ཡོད་ཟེར། དོན་དངོས་ཐོག་ཨེ་ཤེ་ཡའི་མངའ་ཁུལ་དེ་མགྱོགས་མྱུར་ངང་འཛམ་གླིང་
ཚོང་འབྲེལ་གྱི་ལྟེ་གནས་སུ་འགྱུར་བཞིན་པ་དང༌། ཨེ་ཤེ་ཡའི་མངའ་ཁུལ་དུ་ཨ་རི་
སྟོབས་ལྡན་རྒྱལ་ཁབ་ཅིག་ཏུ་གནས་རྒྱུར་སྔོན་ཆད་དང་མ་འདྲ་བའི་རྒྱུ་མཚན་མང་
པོ་འདུག ཨ་རི་དེ་ཨེ་ཤེ་ཡའི་ནང་སྡོད་མིན་ནི་ཁོང་ཚོའི་གདམ་ཀ་རེད། མ་འོངས་
པར་མུ་མཐུད་མངའ་ཁུལ་དེར་སྡོད་དགོས་མེད་ཀྱང་ཁོང་ཚོའི་ཁེ་གྱོང་ལ་ལྕི་ཡང་མ་
ཤོར་བར་མུ་མཐུད་ནས་སྡོད་རྒྱུ་འདེམས་ཀྱི་རེད། དུས་ཚོད་རྒྱུན་རིང་པོ་ཞིག་དང་
ལྷག་པར་དུ་ཕྱི་ལོ་༡༩༧༢ ནས་བཟུང༌། སྟོབས་ཤུགས་ཀྱི་ལྗིད་ཚད་དཔེ་མི་སྲིད་
པའི་བཟང་ཕྱོགས་སུ་གནས་ཡོད། ཨེ་ཤེ་ཡའི་ཁུལ་དུ་འགྲན་རྩོད་མེད་པའི་འགོ་
གཙོའི་གནས་བབས་སྲུང་སྐྱོབ་ཆེད་འགྲོ་གྲོན་དེ་ཙམ་ཆེན་པོ་གཏོང་མ་དགོས་པར་
ཁེ་ཕན་ཆེན་པོ་ཞིག་བསྐྲུན་ཐུབ་ཡོད། ཨ་རིའི་དབུ་ཁྲིད་དང་སྲིད་དོན་ཉམས་ཞིབ་
པ་ཚོས་ཨ་རི་ནི་ཨེ་ཤེ་ཡའི་མངའ་ཁུལ་དུ་སྟོབས་ལྡན་རྒྱལ་ཁབ་ཅིག་ཏུ་གནས་རྒྱུ་
ཡིན་ཚུལ་བརྗོད་དུས། སྟོབས་ཤུགས་ཀྱི་ལྗིད་ཚད་དེ་རྟག་པར་བཟང་ཕྱོགས་སུ་
གནས་རྒྱུ་ཡིན་པ་གཞིར་བཞག་གི་ཐོག་ནས་གསུང་བཞིན་ཡོད།
ཇི་སྲིད་ཨ་རིའི་རྒྱལ་ཁབ་དེ་ཨེ་ཤེ་ཡའི་ནང་འགྲན་ཟླ་མེད་པའི་འགོ་གཙོའི་
གནས་བབས་ཐོག་ནས་བསྡད་པ་དེ་སྲིད་དུ་ཚོད་དཔག་དེ་འགྲིག་གི་ཡོད། འོན་
ཀྱང་། རྒྱ་ནག་སྟོབས་ཤུགས་ཆེ་རུ་ཕྱིན་པ་དང་དུས་མཚུངས་སུ་རྒྱ་ནག་གི་གནོན་
ཤུགས་ལ་ཁ་གཏད་གཅོག་པར་ཨ་རིས་འགྲོ་སོང་ཕོན་ཆེན་པོ་ཞིག་གཏོང་དགོས་
ཀྱི་ཡོད། ཁོང་ཚོས་ཨེ་ཤེ་ཡའི་ནང་དམག་དཔུང་མང་དུ་གཏོང་བ་དང་མཐུན་
གྲོགས་རྒྱལ་ཁབ་རྣམས་ལ་རྒྱབ་སྐྱོར་བྱེད་དགོས་ཀྱི་ཡོད། ཨེ་ཤེ་ཡའི་མངའ་
ཁུལ་དུ་མུ་མཐུད་ནས་བསྡད་པ་ཡིན་ན་དཔལ་འབྱོར་གྱི་གྱོང་གུན་དང༌། རྒྱ་ནག་
ལ་འགྲན་རྩོད་བྱེད་པའི་འཐབ་རྩོད་ཀྱི་ཉེན་ཚབས། ཡང་ན། མཉམ་སྤྱོད་བྱས་པའི་
ཆབ་སྲིད་ཀྱི་གྱོང་གུན་སོགས་ངོས་ལེན་བྱེད་དགོས་ཀྱི་ཡོད། འདི་དག་ནི་གདམ་ཀ་
གཞན་པ་དེ་ཡིན་པས། ཕྱིར་འཐེན་བྱེད་རྒྱུ་དེ་ནི་ཨ་རིའི་མི་མང་པོའི་མཐོང་སྣང་དུ་
གལ་གནད་ཆེན་པོ་དང་ཡིད་ལ་འཕྲོད་པོ་ཞིག་ཏུ་གྱུར་ཡོད་སྲིད།
ཨ་རིས་ཕྱིར་འཐེན་བྱས་ན་ཅི་ཞིག་སྟོན་གྱི་ཡོད་པ་རེད་དམ་ཟེར་ན། པེ་ཅིང་
ཕྱོགས་ནས་ཨེ་ཤེ་ཡའི་སྒྲོམ་གཞིའི་ནང་གི་གོ་གནས་མཐོ་ཤོས་ཡིན་པའི་ཨ་རིའི་
ཚབ་བྱས་ཏེ་གཞི་ནས་རང་ཉིད་ཀྱི་མངོན་འདོད་འགྲུབ་པའི་གོ་སྐབས་ཤིག་ཐོབ་རེ་
བྱེད་ཀྱི་ཡོད་པར་ཐེ་ཚོམ་མི་དགོས། གཙོ་བོ་རྒྱ་གཞུང་གིས་རང་ཉིད་ཀྱི་སྟོབས་
ཤུགས་བེད་སྤྱོད་ཇི་ལྟར་གཏོང་མིན་དང༌། ཨེ་ཤེ་ཡའི་རྒྱལ་ཁབ་རྣམས་ཀྱིས་དེ་ལ་
ལན་ཇི་ལྟར་འདེབས་མིན་ལ་རག་ལུས་ཡོད། གལ་སྲིད་རྒྱ་ནག་ནས་འགོ་གཙོའི་
བྱེད་སྟངས་དེར་ལག་པ་འཇམ་པོ་(ཞི་འཇམ) བྱས་པ་ཡིན་ན། (མོན་རེའོ་རིང་ལུགས་
ཀྱི་མ་དཔེ་) ཁོང་ཚོའི་ཁྱིམ་མཚེས་རྒྱལ་ཁབ་རྣམས་ཀྱིས་རྒྱ་ནག་གིས་འགོ་གཙོ་
བྱེད་པའི་གནས་བབས་ངོས་ལེན་བྱེད་འདོད་ཡོད་པ་དང༌། ཨ་རི་མེད་ཀྱང་མངའ་
ཁུལ་དེ་ཚ་ཚ་འུར་འུར་ངང་གང་ལ་གང་འཚམ་ཡག་པོ་ཡོང་སྲིད། འོན་ཀྱང་། གལ་
སྲིད་རྒྱ་ནག་གི་འགོ་གཙོའི་བྱེད་སྟངས་དེ་རྩུབ་པོ་དང་དྲག་གནོན་ཅན་ཞིག་ཡིན་ན།
དམིགས་བསལ་ཉི་ཧོང་དང་། རྒྱ་གར་གཉིས་ཀྱིས་མཚོན་པའི་སྟོབས་ཆེན་རྒྱལ་
ཁབ་ཁག་གིས་རྒྱ་གཞུང་གིས་འགོ་གཙོ་བྱེད་རྒྱུར་གདོང་ལེན་དྲག་པོ་བྱེད་རྒྱུ་རེད།
དེ་འདྲ་བྱུང་བ་ཡིན་ན་ཨེ་ཤེ་ཡའི་མ་འོངས་པ་དེ་མངའ་ཁུལ་དེའི་སྟོབས་ཆེན་རྒྱལ་
ཁབ་དབར་གྱི་རྩོད་རྙོག་གིས་མུན་ནག་ནང་ལ་འཁྲིད་ཀྱི་རེད།
དེ་བས་ཨ་རིའི་སྟོབས་ཤུགས་ཨེ་ཤེ་ཡ་ནས་ཕྱིར་འཐེན་བྱས་པ་དང་། རྒྱ་
ནག་གིས་མངའ་ཁུལ་དེའི་འགོ་གཙོ་ཡོང་ཐབས་ཀྱི་འབད་བརྩོན་ལ་གྲུབ་འབྲས་མ་
ཐོན་པ་ཡིན་ན། རྒྱ་ནག་མངའ་ཁུལ་གྱི་འགོ་གཙོར་མི་འགྱུར་བ་ཙམ་དུ་མ་ཟད། རྒྱ་
ནག་དང་ཁྱིམ་མཚེས་རྒྱལ་ཁབ་དབར་དུ་ཟུག་རྔུ་ཆེ་བའི་འཐབ་རྩོད་རྒྱུན་རིང་པོར་
བྱེད་དགོས་པར་འགྱུར་སྲིད། ཁོང་ཚོའི་ནུས་ཤུགས་ང་ཚོས་མཐོང་གསལ་ལྟར་
དུ༑ གལ་སྲིད་སྟོབས་ཆེན་རྒྱལ་ཁབ་རྣམས་ཀྱིས་རྒྱ་ནག་ལ་ཁ་གཏད་གཅོག་རྒྱུ་
བདམས་པ་ཡིན་ན་རྒྱ་ནག་ལ་ཨེ་ཤེ་ཡ་དབང་འཛིན་བྱེད་ཐུབ་པའི་ནུས་ཤུགས་
འདང་ངེས་མེད། ཨེ་ཤེ་ཡའི་མངའ་ཁུལ་འདི་མགྱོགས་མྱུར་ངང་སྟོབས་ཤུགས་ཆེ་
བའི་མ་ལག་ཁྲོད་ཕྱོགས་མང་པོར་གྱེས་ཏེ་ཧ་ཅང་ཉེན་ཚབས་ཆེ་བའི་དམག་འཁྲུག་
ནང་དུ་ལྷུང་གི་རེད། དེ་བས་མངའ་ཁུལ་འདིར་ཨ་རིའི་སྟོབས་ཤུགས་མངོན་གསལ་
དོད་པོ་ཞིག་མེད་པ་ཡིན་ན་ཨེ་ཤེ་ཡའི་མངའ་ཁུལ་དུ་མ་འོངས་པར་ཞི་བདེ་དང་
བརྟན་བརླིང་ཡོང་རྒྱུ་དེ་མཐོང་དཀོན་པོ་རེད།
འགྲན་སྡུར།
ཨ་རིའི་རང་བཞིན་ལྷན་སྐྱེས་ཀྱི་ལན་འདེབས་ནི་རྒྱ་ནག་གི་འགྲན་རྩོད་ལ་ཁ་
གཏད་དུ་ལངས་ནས་ཕར་འབུད་རྒྱག་གཏོང་རྒྱུ་དེ་རེད། འཛམ་གླིང་ནང་གི་འཁྲུག་
ཆ་དོད་པོའི་མངའ་ཁུལ་འདི་ཡི་འགོ་གཙོ་བྱས་པ་དེས་ཨ་རིའི་ཐབས་ཇུས་དང་
དཔལ་འབྱོར་གྱི་མངོན་འདོད་ལེགས་པོར་སྒྲུབ་ཐུབ་ཡོད། གདམ་ཀ་གཞན་ཁག་
དང་བསྡུར་ན་འགྲན་རྩོད་བྱེད་རྒྱུ་དེ་ཨ་རིའི་སྣང་བརྙན་དང་འཚམ་པོ་ཡོད་པ་ཞིག་
ཀྱང་ཡིན། དེ་བས་རྒྱ་ནག་དང་མཉམ་དུ་ཨེ་ཤེ་ཡའི་མངའ་ཁུལ་གྱི་འགོ་གཙོའི་གོ་
གནས་ལ་འགྲན་སྡུར་བྱེད་པ་ནི་ཨ་རིས་མཇུག་སྐྱོང་མི་ཐུབ་པའི་གདམ་ཀ་དེ་ཡིན།
འོན་ཀྱང་། དེས་ག་བར་འཁྲིད་ཀྱི་རེད་དམ། དེ་ལ་ཡོང་སྲིད་པའི་མཇུག་འབྲས་
རིགས་གསུམ་མཐོང་གི་འདུག
གནས་སྟངས་དང་པོ་ནི་འདི་འདྲ་ཞིག་རེད། དུས་ཚོད་ཀྱི་སྔ་རྗེས་མ་
གཏོགས་རྒྱ་ནག་ཕྱོགས་ནས་ཕམ་ཉེས་བྱུང་བར་ཁས་ལེན་གྱིས་ཡང་བསྐྱར་ཨ་
རིར་འགོ་གཙོའི་གོ་གནས་ཡོད་པའི་ངོས་འཛིན་བྱེད་རྒྱུ་དེ་རེད། འདི་ནི་ཕལ་ཆེར་
རྒྱ་ནག་དང་མཉམ་དུ་འགྲན་རྩོད་བྱེད་དགོས་པར་འདོད་པའི་ཕྱོགས་འཛིན་མཁན་
ཚོས་དེ་ལྟར་བྱུང་ན་བསམ་གྱི་ཡོད། ཁོང་ཚོའི་སེམས་ནང་ཨ་རིས་འབད་བརྩོན་
ཆེན་པོ་དང༌། དམག་འཁྲུག་ཆེན་པོ་རྒྱག་པ། དཔལ་འབྱོར་གྱོང་གུན་ཆེན་པོ་མི་
དགོས་པའི་ཐོག་ནས་རྒྱ་ནག་མགོ་སྒུར་དུ་འཇུག་ཐུབ་པར་ཡིད་ཆེས་བྱེད་ཀྱི་ཡོད།
དེ་ནི་ཡོང་མི་སྲིད་པ་ཞིག་མ་རེད། འོན་ཀྱང་། དེ་འདྲ་ཡོང་བར་རྒྱང་ཐག་ཧ་ཅང་
རིང༌། བསམ་བློ་གཏོང་རིན་ཡོད་པའི་གནས་སྟངས་གསུམ་གྱིས་གསལ་བཤད་
བྱས་ཡོད་པ་ལས། དང་པོ། ད་ལྟའི་རྒྱ་ནག་ལྟར་ཁོང་ཚོས་ནམ་ཡང་ཨ་རིར་འགྲན་
རྩོད་མི་བྱེད་པར་སྡོད་རྒྱུ་དེ་རེད། ལམ་ཁ་འདིས་རྒྱ་ནག་གི་འགྲན་རྩོད་ནི་དེ་ཙམ་
ཛ་དྲག་མིན་པ་དང་། པེ་ཅིང་ཕྱོགས་ནས་རང་ཉིད་ལ་ཨེ་ཤེ་ཡའི་ནང་གི་ཨ་རིའི་
འགོ་གཙོའི་གནས་བབས་ཐོག་འགྲན་རྩོད་བྱེད་འདོད་མེད་པའི་ངོས་འཛིན་ཡོང་བ་
བྱེད་རྒྱུ་དེ་རེད། ང་ཚོས་ལེའུ་གསུམ་པའི་ནང་མཐོང་གསལ་ལྟར། འདི་ནི་རྒྱུ་མཚན་
མི་ལྡན་པ་ཞིག་རེད། ཨ་རིའི་ངོས་ནས་སྟོབས་ཆེན་རྒྱལ་ཁབ་རྒྱ་ནག་དང་མཉམ་
དུ་འགྲན་རྩོད་བྱེད་སྐབས་དེ་ནི་ཛ་དྲག་མ་རེད་བསམ་པ་ནི་བློ་གྲོས་ལྡན་པའི་བྱེད་
ཐབས་ཤིག་མ་རེད། བློ་གྲོས་ལྡན་པ་ནི་ད་ལྟའི་རྒྱ་ནག་གིས་ཨེ་ཤེ་ཡའི་ནང་ཨ་རིའི་
འགོ་གཙོའི་གནས་བབས་ལ་འགྲན་རྩོད་བྱེད་པར་སེམས་ཐག་གཙང་བཅད་ཡིན་པ་
དང༌། རང་ཉིད་སྟོབས་ཆེན་རྒྱལ་ཁབ་ཅིག་ཡིན་པའི་སྣང་བརྙན་བསྐྱར་གསོ་བྱེད་
འོས་པ་དང་ཁོང་ཚོས་དེ་ལྟར་བསྒྲུབ་ཐུབ་པར་ངོས་འཛིན་བྱེད་རྒྱུ་དེ་རེད།
གནས་སྟངས་གཉིས་པ་ནི་རྒྱ་ནག་གི་དཔལ་འབྱོར་འཕེལ་རྒྱས་ཕྱིན་པ་
དང་ཆབས་ཅིག་ཁོང་ཚོའི་ཆབ་སྲིད་ལ་རྨང་གཞིའི་འགྱུར་ལྡོག་ཐེབས་པ་དང༌།
མ་འོངས་པའི་དུས་ཚོད་ཅིག་ལ་ཨ་རིས་འགོ་གཙོ་བྱས་པའི་རྒྱལ་སྤྱིའི་སྒྲོམ་གཞི་
དེ་ཀུན་ལ་ཕན་ཐོགས་ཡོད་པའི་ངོས་འཛིན་སླེབས་རྒྱུ་དེ་ཡིན། འདི་ཡང་ཡོང་མི་
སྲིད་པ་ཞིག་མིན་ཀྱང་དེ་འདྲ་ཡོང་རྒྱུ་ནི་ཧ་ཅང་ཁག་པོ་རེད། ང་ཚོར་ཉམས་མྱོང་
ཐོབ་ཟིན་པ་ལྟར་རྒྱ་ནག་གི་ཆབ་སྲིད་དང་ལམ་ལུགས་ལ་འགྱུར་བ་ཡོང་བའི་ཚོད་
དཔག་དེ་ལ་ཡིད་ཆེས་བྱེད་མི་ཐུབ། གལ་སྲིད་རྒྱ་ནག་གིས་མུ་མཐུད་བཅོས་བསྒྱུར་
དང་གྲུབ་འབྲས་བླངས་པ་ཡིན་ན་ཚོགས་པ་གཅིག་གིས་གྲུབ་པའི་རྒྱ་ནག་གི་ལམ་
ལུགས་དེ་རྒྱུན་རིང་པོ་ཞིག་ལ་གནས་རྒྱུ་རེད། ཆབ་སྲིད་དང་ལམ་ལུགས་མ་འདྲ་
བ་ཡོད་པ་དེས་རྒྱ་ནག་གིས་ཨ་རིར་འགྲན་སྡུར་ཕྱོགས་སུ་འཁྲིད་ཀྱི་ཡོད། རྒྱལ་
གཅེས་རིང་ལུགས་ཀྱིས་རྒྱ་ནག་གི་མངོན་འདོད་ལ་ཁ་ལོ་བསྒྱུར་གྱི་ཡོད་པ་དང་དེ་
ནི་རྒྱ་ནག་གི་ཆབ་སྲིད་ལ་འགྱུར་བ་ཆེན་པོ་ཞིག་སླེབས་ན་ཡང་མེད་པར་འགྱུར་མི་
སྲིད། མཇུག་མཐར། གནས་སྟངས་གསུམ་པ་ནི་རྒྱ་ནག་གི་རྣམ་འགྱུར་ལ་ཨ་རིས་
བྱ་སྤྱོད་ཀྱིས་སྣང་མེད་བཏང་བ་དེ་རེད། ཇི་ཙམ་ཨ་རིས་བཙན་ཤེད་ཀྱིས་རང་ཉིད་
ཀྱི་འགོ་གཙོའི་གནས་བབས་རྒྱ་ནག་ཕྱོགས་ནས་ངོས་ལེན་ཡོང་ཐབས་ལ་འབད་
བརྩོན་བྱས་པ་དེ་ཙམ་གྱིས་རྒྱ་ནག་གིས་དེ་བཞིན་མི་བསྒྲུབ་པ་དང༌། གལ་སྲིད་ང་
ཚོས་དོན་དངོས་ཐོག་དུས་ཚོད་གང་འཚམ་ནང་དུ་རྒྱ་ནག་ལ་འགྱུར་བ་ཐེབས་པ་
དང་ཨ་རིའི་འགོ་གཙོའི་གནས་བབས་ཁས་ལེན་བྱེད་པར་འདོད་ཀྱི་ཡོད་ན། སྲིད་
ཇུས་ཡག་ཤོས་ནི་རྒྱབ་བཤོལ་བྱས་ཏེ་ཁོང་ཚོར་བར་སྟོང་གང་མང་ཞིག་སྤྲོད་རྒྱུ་དེ་
རེད། གང་ཡིན་ཟེར་ན། དེས་ཨ་རིའི་འགོ་གཙོའི་གོ་གནས་དེ་རྒྱ་ནག་རང་ཉིད་ཀྱི་
ཁེ་ཕན་དང་མཐུན་པའི་ཕྱོགས་སུ་འཁྲིད་པར་ནུས་པ་འདོན་ཐུབ།
གནས་སྟངས་གསུམ་པ་ནི་ཨ་རིའི་གནོན་ཤུགས་འོག་རྒྱ་ནག་ལ་རང་དབང་
མེད་པར་འགྲན་རྩོད་བྱེད་སེམས་འདོར་འཇུག་རྒྱུ་དེ་རེད། དེ་འདྲ་ཡོང་སྲིད་དམ། དེ་
ནི་ཕྱོགས་གཅིག་ནས་ཁོ་ཚོའི་དབར་གྱི་སྟོབས་ཤུགས་ཀྱི་ལྗིད་ཁོག་དང༌། ཕྱོགས་
གཞན་ནས་རང་ཉིད་ཀྱི་མངོན་འདོད་ཀྱི་ལྗིད་ཁོག་ལ་ཐུག་བསྡད་ཡོད། ཨ་རིས་
ཕར་འབུད་རྒྱག་ག་ཚོད་ཅིག་གཏོང་ཐུབ་པ་དང༌། རྒྱ་ནག་གིས་ཚུར་འབུད་རྒྱག་ག་
ཚོད་ཅིག་གཏོང་ཐུབ་ཀྱི་རེད་དམ། རྒྱ་ནག་རང་ཉིད་སྟོབས་ལྡན་རྒྱལ་ཁབ་ཅིག་གི་
ལྟ་སྟངས་འཛིན་པའམ་སྟོབས་ཆེན་རྒྱལ་ཁབ་ཅིག་ཏུ་འགྱུར་བའི་ཆོད་སེམས་དེ་
ལ་འགོག་རྒོལ་ཆེད་དུ་ཨ་རིའི་ཕྱོགས་ནས་འགྲོ་གྲོན་ག་ཚོད་ཅིག་བློས་གཏོང་བྱེད་
ཕོད་དམ། འདི་སུས་ཀྱང་ཐག་བཅད་ནས་བཤད་མི་ཐུབ། འོན་ཀྱང༌། སྟོབས་ཆེན་
རྒྱལ་ཁབ་འདི་གཉིས་ཕན་ཚུན་ལ་གནོན་ཤུགས་སྤྲོད་པའི་ནུས་པ་འདྲ་མཉམ་ཞིག་
གི་ཐོག་ཡོད་པ་དང༌། རྒྱ་ནག་ལ་ཆོད་སེམས་བརྟན་པོ་ཞིག་ཡོད་པ་མངོན་གསལ་
དོད་པོ་རེད། སྟོབས་ཤུགས་ཐོག་འདྲ་མཉམ་ཡིན་པའི་རྒྱུ་མཚན་ནི། ཨ་རིས་ཆབ་
སྲིད་དང་ཕྱི་འབྲེལ་གྱི་ནུས་པ་ཆེན་པོ་ཞིག་འདོན་ཐུབ་པ་དང་མཚུངས་པར་རྒྱ་ནག་
ཕྱོགས་ནས་མ་རྩ་དང་དཔལ་འབྱོར་གྱི་གནོན་ཤུགས་སྤྲོད་ཐུབ། ང་ཚོས་མཐོང་
གསལ་ལྟར། ཨ་རིར་དམག་དཔུང་གི་སྟོབས་ཤུགས་དང་སྣང་ཚུལ་ལས་ཅུང་སྐྱོ་
བའི་མངའ་ཁུལ་གྱི་རྒྱབ་སྐྱོར་ཡོད་པ་རེད། རྒྱ་ནག་ནི་ཆོད་སེམས་བརྟན་པོ་ཡོད་པ་
དེ་ཡང་གཙོ་བོ་གནད་དོན་འདི་ཁོ་ཚོར་མཚོན་ན་རྒྱལ་སྤྱིའི་སྟེང་སོ་སོའི་སྣང་བརྙན་
གྱི་རྨང་གཞིའི་དྲི་བ་དང་འབྲེལ་ཡོད་པས་ཡིན། ཨ་རིའི་ཕྱོགས་ནས་རང་ཉིད་ཨེ་ཤེ་
ཡའི་ནང་སྟོབས་ཆེན་རྒྱལ་ཁབ་ཅིག་ཡིན་པའི་གནས་བབས་སྐྱུར་མ་དགོས་པར་
ཨེ་ཤེ་ཡའི་མངའ་ཁུལ་གྱི་མཐོ་རིམ་གོ་གནས་མེད་པར་བཟོ་ཆོག འོན་ཀྱང་། རྒྱ་
ནག་གིས་ཨ་རི་ལ་ཨེ་ཤེ་ཡའི་མངའ་ཁུལ་གྱི་མཐོ་རིམ་གོ་གནས་ཡོད་པར་ཁས་
ལེན་བྱེད་པར་ཨེ་ཤེ་ཡའི་མངའ་ཁུལ་དང་མངའ་ཁུལ་གཞན་གང་རུང་དུ་རང་ཉིད་
སྟོབས་ཆེན་རྒྱལ་ཁབ་ཅིག་ཡིན་པའི་ཐོབ་ཐང་འདོར་དགོས་ཀྱི་ཡོད། འོན་ཀྱང་། རྒྱ་
ནག་ལ་མཚོན་ན་ཨེ་ཤེ་ཡ་ནི་སོ་སོའི་ཕ་ཡུལ་རེད། ཨ་རིས་རྟག་པར་ནུབ་གོ་ལ་
ཕྱེད་ཀའི་མངའ་ཁུལ་དུ་རྒྱ་ནག་ལས་དོ་སྣང་ཆེན་པོ་སྤྲོད་ཀྱི་ཡོད་པ་ལྟར། རྒྱ་ནག་
ལ་མཚོན་ན་ཡང་ཨེ་ཤེ་ཡའི་མངའ་ཁུལ་དུ་ཨ་མེ་རི་ཀ་ལས་རང་ཉིད་ལ་ཁེ་གྱོང་
ཆེན་པོ་ཡོད་པ་རེད། དེ་བས་བཙན་དབང་གི་སྲིད་བྱུས་ཤིག་བཟུང་ནས་རྒྱ་ནག་ལ་
ཨ་རིའི་མཐོ་རིམ་གོ་གནས་ལ་ངོས་འཛིན་བྱེད་འཇུག་པར། ཨ་རིས་དུས་ཚོད་རིང་
ཞིང་འགྲོ་གྲོན་ཆེ་བའི་འཐབ་རྩོད་ཅིག་བྱེད་འདོད་ཡོད་པའི་རྣམ་པ་ཤུགས་ཆེན་པོ་
ཞིག་བསྟན་ན་མ་གཏོགས་འགྲུབ་མི་ཐུབ།
རྒྱ་ནག་གིས་རང་ཉིད་ཕམ་ཉེས་འབྱུང་བ་ངོས་ལེན་བྱས་ཏེ་གཞན་གྱི་གཤམ་
འོག་གི་གནས་སྟངས་ཤིག་ཏུ་སྡོད་རྒྱུའི་ཐག་གཅོད་བྱེད་རྒྱུར་ངེས་གཏན་མེད།
འབྱུང་སྲིད་པའི་འབྲས་བུ་གཉིས་པ་ནི། ཨ་རིས་རྒྱ་ནག་དང་མཉམ་དུ་འགྲན་རྩོད་
བྱེད་པའི་ཐག་གཅོད་ནི། དུས་ཚོད་ཀྱི་སྔ་རྗེས་མ་གཏོགས་ཨ་རིའི་ཕྱོགས་ནས་
འགྲོ་གྲོན་དང་ཉེན་འཚབ་ནི་རང་ཉིད་ཀྱི་གཏོང་ཕོད་ལས་བརྒལ་བར་ངོས་འཛིན་
བྱས་ཏེ་རང་ཉིད་ཕམ་ཉེས་བྱུང་བ་ཁས་ལེན་བྱེད་རྒྱུ་དེ་རེད། དེ་འདྲ་འབྱུང་བར་ཡང་
ངེས་གཏན་མེད་པ་ཞིག་རེད། ཨ་རིས་རྒྱ་ནག་ལ་ཁ་གཏད་གཅོག་རྒྱུར་འགྱུར་བ་
མེད་པའི་ཁས་ལེན་བྱས་པ་ཡིན་ན། ཕམ་ཉེས་འབྱུང་བ་ནི་བསམ་ཡུལ་འདས་པའི་
གནས་སྟངས་ཤིག་རེད། འདི་ལས་གཡོལ་རྒྱུ་ནི་དང་པོའི་དམིགས་ཡུལ་ལས་ཀྱང་
གལ་འགངས་ཆེན་པོ་ཡིན་པས། ཕྱིར་འཐེན་མི་བྱེད་རྒྱུའི་གནོན་ཤུགས་ནི་ཤིན་ཏུ་
ནས་ལྗིད་ཤུགས་ཆེ་བས། རྒྱ་ནག་ཕྱོགས་ནས་ཐོག་མར་མགོ་སྒུར་བའི་གདེང་ཚོད་
དང་བཅས་རྩོད་རྙོག་སློང་རྒྱུ་དེ་རེད།
འདིས་ལམ་ཁ་གང་ཞིག་ཏུ་འཁྲིད་ཀྱི་ཡོད་མེད་ང་ཚོས་མཐོང་ཐུབ། གལ་
སྲིད་ཨ་རིས་ཨེ་ཤེ་ཡའི་ནང་གི་འགོ་གཙོའི་གོ་གནས་རྒྱུན་འཛིན་བྱ་རྒྱུའི་ཐག་
གཅོད་བྱས་ཏེ་རྒྱ་ནག་གི་ཁ་གཏད་དུ་ལངས་པ་ཡིན་ན། མཇུག་འབྲས་གསལ་
ཤོས་ནི་འཛམ་གླིང་ཐོག་གི་སྟོབས་ཤུགས་ཆེ་ཤོས་ཀྱི་རྒྱལ་ཁབ་གཉིས་ཀྱི་དབར་
དུ་རྩོད་རྙོག་དང་ཐབས་ཇུས་ཀྱི་འགྲན་སྡུར་ཁོ་ན་རེད། གལ་སྲིད་རྒྱ་ནག་གིས་
ཁོ་ཚོའི་འགྲན་རྩོད་བློས་མ་བཏང་བ་ཡིན་ན་ཁོ་ཚོའི་ལན་འདེབས་ནི་འབུད་རྒྱག་
གཏོང་རྒྱུ་དེ་ཡིན་པས། དྲག་པོའི་ཐོག་ཨ་རིར་རྩོད་རྙོག་གམ་ཡང་ན་མགོ་སྒུར
གཉིས་འདེམས་འཇུག་རྒྱུ་རེད། ཨ་རིས་མགོ་སྒུར་རྒྱུ་ནི་ཡོང་མི་སྲིད་པ་ལྟ་བུ་རེད།
དེ་བས་དམག་སྤྱི་ཆེན་མོ་སྒྲེ་བི་ཕི་ཌི་ས་ཡིས་(དམག་འཁྲུག) “འདི་ཇི་ལྟར་མཇུག་
རྫོགས་དགོས་པ་ང་ལ་གསུང་རོགས་” ཟེར་བ་ལྟར་འགྱུར་ཡོང་།
ཐུན་མོང་དུ་སྤྱོད་པ།
ཨ་རིའི་གདམ་ཀ་གསུམ་པ་ནི་ཨེ་ཤེ་ཡའི་ནང་རྒྱ་ནག་དང་མཉམ་དུ་སྟོབས་ཤུགས་
ཐུན་མོང་དུ་སྤྱོད་པའི་ཐབས་ལམ་ཞིག་འཚོལ་རྒྱུ་དེ་རེད། དེའི་ནང་དོན་ནི་ཆབ་
སྲིད་ཀྱི་དབང་ཆ་གསར་པ་དང་ཤུགས་རྐྱེན་རྣམས་བགོ་འགྲེམས་བྱས་པའི་སྟོབས་
ཤུགས་གསར་པ་དང་མཐུན་པ་ཞིག་ཡོང་བའི་ཐོག་གྲོས་མོལ་བྱེད་རྒྱུ་དེ་རེད། ཨ་
རིའི་དམིགས་ཡུལ་ནི་ཨེ་ཤེ་ཡའི་ནང་རང་ཉིད་ཀྱི་དབང་ཆ་དང་ཤུགས་རྐྱེན་ཆེ་རུ་
གཏོང་རྒྱུ་དང་རྒྱ་ནག་གི་ཤུགས་རྐྱེན་ཆུང་དུ་བཏང་ནས་རྩོད་རྙོག་ལས་གཡོལ་བའི་
ཐབས་ཤེས་འགྱུར་བ་མེད་པའི་ཐོག་སྡོད་རྒྱུ་དེ་ཡིན་པས། རྒྱ་ནག་དང་མཉམ་དུ་
དབང་ཤུགས་བགོ་འགྲེམས་ཁྲོད་རྒྱ་ནག་གི་དམའ་མཐའི་འདོད་པ་ཁེངས་པའི་མོས་
མཐུན་ཞིག་དགོས་པ་དང༌། འདི་ནི་ཕྱོགས་གཉིས་ཀར་མཚོན་ན་ཆབ་སྲིད་དང་ཕྱི་
འབྲེལ་གང་ཅིའི་ཐད་ཧ་ཅང་བྱ་དཀའ་བའི་གྲོས་མཐུན་ཞིག་ཡིན། ཨ་རིར་མཚོན་ན་
རྒྱ་ནག་དང་སྟོབས་ཤུགས་ཐུན་མོང་དུ་སྤྱོད་པ་ནི། ཨེ་ཤེ་ཡའི་ནང་རང་ཉིད་ཀྱི་ཆབ་
བཟོས་སྲིད་ཀྱི་དབང་ཆ་དང་ཤུགས་རྐྱེན་གྱི་གནད་འགག་དེ་ལས་སླ་བོ་(ཉམ་ཆུང་)
པ་ཞིག་ཡིན། འོན་ཀྱང་། ང་ཚོས་གསལ་པོར་བཤད་ཐུབ་པ་ཞིག་ལ་རྒྱ་ནག་གིས་
མངའ་ཁུལ་གྱི་འགོ་གཙོ་ཐུན་མོང་དུ་སྤྱོད་པར་ཨ་རི་ལྟར་ཐོབ་ཐང་ཆ་ཚང་ཞིག་མེད་
ན་ལྷིང་འཇགས་ངང་སྡོད་ཀྱི་མ་རེད། དེ་བས་ལས་དོན་འདི་ལམ་ལྷོངས་ཡོང་བར་
ཨ་རིའི་ཕྱོགས་ནས་རྒྱ་ནག་འདྲ་མཉམ་དུ་བརྩི་བའི་གྲ་སྒྲིག་དགོས། འདི་དེ་འདྲའི་
ལས་སླ་བོ་ཞིག་གཏན་ནས་མིན། འདི་གང་ལྟར་ལེགས་འགྲུབ་ཡོང་མིན་ནི་ལེའུ་
རྗེས་མ་རྣམས་ཀྱི་ནང་དུ་ཞིབ་འཇུག་བྱས་ཡོད།
ཨ་རིའི་དམིགས་ཡུལ་ཁག
ཨ་རིའི་ཕྱོགས་ནས་གདམ་ཀ་དེ་གསུམ་ལས་གང་ཞིག་འདེམས་དགོས་མིན་ཐོག་
དཀའ་ངལ་ཆེན་པོ་ཞིག་འཕྲད་ཀྱི་ཡོད། གདོང་ལེན་བྱེད་དགོས་པ་དང་པོ་ནི་རང་
ཉིད་ཀྱི་མ་འོངས་རྒྱུན་རིང་གི་གཞི་རྩའི་དམིགས་ཡུལ་ཁག་ངོས་འཛིན་བྱེད་རྒྱུ་དེ་
ཡིན། སྔོན་ཆད་ལེགས་འགྲུབ་བྱུང་བར་བརྟེན་དེ་ལྟར་ཡོང་གི་ཡོད་པའི་མགོ་སྐོར་
ཐེབས་སླ་བོ་རེད། ཚིག་གཞན་གྱི་ནང་ནས་བཤད་ན་ང་ཚོས་རྒྱུན་གནས་ཡོང་
ཐབས་དང་མཐར་སྐྱེལ་བྱེད་པ་གཉིས་ནོར་ཉེན་ཡང་ཡོད་པ་རེད། ཨེ་ཤེ་ཡའི་ནང་
ཨ་རིས་འགོ་གཙོ་བྱས་པ་དང༌། དམག་དཔུང་གི་སྟོབས་ཤུགས། མཐུན་གྲོགས་
རྒྱལ་ཁབ་ཁག ཕན་ཚུན་ལ་རྒྱབ་སྐྱོར་ཡོད་པའི་ངོས་འཛིན་བྱས་པ་བཅས་དུས་ཚོད་
རྒྱུན་རིང་པོ་ཞིག་ལ་ལེགས་འགྲུབ་བྱུང་ཡོད་ཀྱང་ད་ལྟ་མཇུག་རྫོགས་ཀྱི་ཡོད་པར་
སྣང༌། དེ་བས་ཨེ་ཤེ་ཡའི་ནང་ཨ་རིའི་མཐར་ཐུག་གི་གནད་དོན་ག་རེ་ཡོད་མེད་
བསམ་གཞིག་ཡག་པོ་གཏོང་རྒྱུ་ཧ་ཅང་གལ་ཆེ། ཅིའི་ཕྱིར་འགོ་གཙོའི་གོ་གནས་
གལ་ཆེན་པོ་རེད་དམ། དེས་རྒྱལ་ཁབ་ཀྱི་ཆེད་དུ་གང་ཞིག་བསྒྲུབ་ཀྱི་རེད་དམ།
དམིགས་ཡུལ་དེ་དག་འགྲུབ་པར་ད་དུང་ལམ་ཁ་ཡག་ཤོས་གཞན་གང་ཞིག་ཡོད་
དམ། ཨེ་ཤེ་ཡར་འབྲེལ་གཏུགས་སྐབས་སུ་དམིགས་ཡུལ་འདི་དག་འགྲུབ་པར་
ཕན་ཐོགས་དང་ཐབས་ལམ་ཡག་ཤོས་གཞན་གང་ཡོད་དམ།
ཨ་རིར་མཚོན་ན་ཨེ་ཤེ་ཡའི་ནང་དུ་གནས་དགོས་པའི་རྒྱུ་མཚན་ཁག་
ཧ་ཅང་གསལ་པོ་རེད། ང་ཚོས་ནམ་རྒྱུན་རྣ་ལམ་དུ་ཡང་དང་བསྐྱར་དུ་ཐོས་པའི་
ཚིག་གྲུབ་ཁ་ཤས་ཡོད་པ་ལྟར། ཨེ་ཤེ་ཡ་དེ་ཨ་རིའི་མཐུན་ཕྱོགས་རྒྱལ་ཁབ་རྙིང་
ཤོས་དང་ཉེ་ཤོས་རྣམས་ཀྱི་ཕ་ཡུལ་ཡིན་པ་དང༌། ཨ་རིའི་མི་དམངས་འབོར་ཆེན་
པོ་ཞིག་གི་རུས་རྒྱུད་ཨེ་ཤེ་ཡ་ནས་བྱུང་བ། དུས་རབས་གཅིག་ལྷག་གི་རིང་ཨ་རི་
མངའ་ཁུལ་འདིའི་ནང་སྟོབས་ཆེན་རྒྱལ་ཁབ་ཅིག་ཏུ་གྱུར་བ། དེ་ལས་ཀྱང་གལ་ཆེ་
བ་ཞིག་ལ་འཛམ་གླིང་ནང་གི་སྒུལ་ཤུགས་ཧ་ཅང་ཆེ་བའི་མངའ་ཁུལ་དེ་ནི་ཨ་རིའི་
དཔལ་འབྱོར་གྱི་སྲོག་རྩར་འགྱུར་བཞིན་པ་རེད་ཟེར་བ་འདི་ཡིན། འདི་དག་ཚང་མ་
བདེན་པ་ཡིན་ན། གྲང་དམག་རྗེས་སུ་ཨ་རི་མངའ་ཁུལ་འདི་ནས་ཕྱིར་བཤོལ་མ་
བྱས་པ་ནི་འགྲིག་ཡོད་པའི་དྲན་གསོ་གཏོང་བར་རྒྱུ་མཚན་འདང་ངེས་ཡིན། འོན་
ཀྱང༌། ད་ལྟ་ཨ་རིའི་མདུན་དུ་རྙོག་འཛིང་ཆེ་བའི་གདམ་ཀ་ཁག་ཅིག་ཡོད་པས་ང་
ཚོས་གཏིང་ཟབ་པོ་ཞིག་བསྔོག་དགོས། དྲི་བ་ནི་མངའ་ཁུལ་འདིར་སྡོད་པའམ་
ཡང་ན་གཡུག་རྒྱུ་ལྟ་བུ་ལས་སླ་བོ་ཞིག་གཏན་ནས་མིན་པར་ཨ་རིའི་བྱ་སྤྱོད་དང་
འགྲོ་སྟངས་ལ་ཐུག་ཡོད། ཨེ་ཤེ་ཡའི་མངའ་ཁུལ་ཅིའི་ཕྱིར་ཨ་རིར་གནད་འགག་
ཆགས་ཡོད་པ་དང༌། ཞིབ་ཕྲའི་ཐག་གཅོད་བྱེད་པར་ང་ཚོས་ཨེ་ཤེ་ཡའི་མངའ་ཁུལ་
དེ་ཨ་རིར་གནད་འགག་གང་ཞིག་ཆགས་ཡོད་མེད་དང་། གནད་འགག་ག་ཚོད་
ཅིག་ཆགས་ཡོད་མེད་ཀྱི་ལྟ་ཚུལ་ནོར་འཕྱུག་མེད་པ་ཞིག་དགོས། ངའི་བསམ་ཚུལ་
ལྟར་ན་ཐབས་ལམ་ཡག་ཤོས་ནི་རྒྱལ་ཁབ་དང་མི་སྒེར་ཚང་མར་གཅིག་མཚུངས་
ཀྱི་རྨང་གཞིའི་དགོས་མཁོ་གསུམ་སྟེ། ཡར་རྒྱས་གོང་འཕེལ། བདེ་འཇགས། ཐུན་
མོང་མ་ཡིན་པའི་ཁྱད་ཆོས་བཅས་ཀྱི་ཐོག་བགྲོ་གླེང་བྱེད་རྒྱུ་དེ་རེད།
ཡར་རྒྱས་གོང་འཕེལ།
ཨེ་ཤེ་ཡའི་མངའ་ཁུལ་དུ་ཨ་རིའི་མངོན་གསལ་ཆེ་ཤོས་ཀྱི་དམིགས་ཡུལ་ནི་མུ་
མཐུད་འཛམ་གླིང་གི་དཔལ་འབྱོར་གྱི་བང་མཛོད་ལྟ་བུ་དེ་ནས་ཚོང་ལས་ནང་འདྲེན་
དང་། ཕྱིར་གཏོང་གི་ཁྲོམ་ར། མ་རྩ་འཛུགས་ས་དང་མ་རྩའི་ཐོན་ཁུངས་བཅས་ཡིན་
པ་དེ་ནས་ཁེ་ཕན་ལེན་རྒྱུ་དེ་རེད། འདི་ལ་སྣང་ཚུལ་གཉིས་ཡོད་པ་ལས་དང་པོ་ནི།
ཨ་རིར་འཁྲུག་ཉམས་ཅན་དང་འཕེལ་རྒྱས་ལ་འགྲོ་བཞིན་པའི་ཨེ་ཤེ་ཡའི་དཔལ་
འབྱོར་དགོས་ཀྱི་ཡོད་པ་དང༌། གཉིས་པ། མུ་མཐུད་ཨ་རིའི་ཚོང་ལས་ལ་སྒོ་ཕྱེ་
དགོས་ཀྱི་ཡོད་པ་རེད། འདི་གཉིས་ལ་འབྲེལ་བ་ཡོད་ཀྱང་གཅིག་མཚུངས་མ་རེད།
དེ་གཉིས་ལོགས་སུ་དགར་ནས་བལྟ་རིན་ཡོད་པ་ཞིག་རེད།
དང་པོ། ཨེ་ཤེ་ཡ་མུ་མཐུད་འཕེལ་རྒྱས་སུ་འགྲོ་བར་ཁོང་ཚོ་ངེས་པར་དུ་
ཞི་བདེ་དང་བརྟན་བརླིང་ངང་གནས་དགོས་པ་དང༌། ཨ་རིར་མཚོན་ན་ཨེ་ཤེ་ཡའི་
སྲུང་སྐྱོབ་ཁྲོད་དཔལ་འབྱོར་གྱི་ཁེ་ཕན་ཆེན་པོ་ཞིག་ཡོད། འདས་པའི་ལོ་བཞི་
བཅུའི་རིང་ང་ཚོས་མཐོང་གསལ་ལྟར། ཨ་རིའི་འགོ་གཙོའི་གནས་བབས་དང་དེའི་
འབྲེལ་མཚམས་གསལ་པོ་ཡིན་པའི་དབང་གིས་ཨེ་ཤེ་ཡའི་ནང་ཞི་བདེ་བྱུང་ཐུབ་
ཡོད། ང་ཚོ་ད་ལྟ་འབྲེལ་མཚམས་དེ་འདྲ་མེད་པའི་དུས་རབས་གསར་པ་ཞིག་ནང་
འཛུལ་ཞུགས་བྱེད་ཀྱི་ཡོད། ཨ་རིའི་འགོ་གཙོའི་གནས་བབས་རྒྱུན་འཛིན་བྱེད་རྒྱུ་
དེ་ནི་ཨེ་ཤེ་ཡའི་མངའ་ཁུལ་དུ་ཞི་བདེ་ཡོང་བའི་ཐབས་ལམ་ཡག་ཤོས་དེ་མིན་པ་
དང༌། གོ་གནས་རྒྱུན་འཛིན་ཡོང་བར་རྒྱ་ནག་གི་ཁ་གཏད་དུ་ལངས་ནས་འགྲན་
རྩོད་བྱེད་དགོས་པ་དེ་ཡིན་ན། ཨེ་ཤེ་ཡའི་བདེ་འཇགས་སྣང་མེད་གཏོང་བ་དང༌།
ཨེ་ཤེ་ཡའི་དཔལ་འབྱོར་ལ་དལ་འགོར། ཡང་ན། མགོ་མཇུག་བསློགས་ནས་ཨ་
རིའི་དཔལ་འབྱོར་ལ་རྡུང་རྡེག་ཚབས་ཆེན་ཕོག་རྒྱུ་ཡིན་པ་བཅས་རེད། མ་འོངས་
པའི་ལོ་ཤས་ནང་ལ་ཨ་རིའི་ཕྱོགས་ནས་མངའ་ཁུལ་གྱི་འགོ་གཙོའི་གནས་བབས་
རྒྱུན་འཛིན་གྱི་སྲིད་བྱུས་དེས་དོན་དངོས་ཐོག་ཨ་རིའི་དཔལ་འབྱོར་གྱི་ཁེ་ཕན་ལ་
གནོད་ཀྱི་ཡོད་པ་ལས་སླ་བོར་རྟོགས་ཐུབ། ཕྱོགས་གཞན་ནས་བཤད་ན། ཕྱིར་
འཐེན་བྱས་པ་ཡིན་ན་ཡང་ཉེན་ཁ་གཅིག་མཚུངས་འཕྲད་ཀྱི་ཡོད་པ་རེད། ཨེ་ཤེ་
ཡའི་ནང་སྟོབས་ཆེན་རྒྱལ་ཁབ་ཨ་རི་མེད་པ་ཡིན་ན། མངའ་ཁུལ་དེའི་སྟོབས་ཆེན་
རྒྱལ་ཁབ་ནང་ཁུལ་ཕན་ཚུན་འགྲན་རྩོད་ཀྱིས་བརྟན་བརླིང་མེད་པའི་ཆུ་འཁོར་ནང་
ལྷུང་སྟེ་ཚང་མར་དཔལ་འབྱོར་གྱི་གྱོང་གུན་ཚབས་ཆེན་ཕོག་གི་རེད། འདིས་གང་
ཞིག་སྟོན་གྱི་ཡོད་པ་རེད་ཟེར་ན་ཨེ་ཤེ་ཡའི་ནང་ཨ་རིའི་དཔལ་འབྱོར་གྱི་ཁེ་ཕན་
ལ་རྒྱབ་སྐྱོར་ཡོང་བའི་ཐབས་ལམ་ཡག་ཤོས་ནི་ཕྱིར་འཐེན་བྱེད་རྒྱུ་དང་འགོ་གཙོའི་
གནས་བབས་ཆེད་འགྲན་རྩོད་བྱེད་རྒྱུ་གཉིས་གང་རུང་མིན་པ་དེ་རེད།
གཉིས་པ། ཨ་རིའི་དཔལ་འབྱོར་གྱི་མ་འོངས་པ་ནི་ཨེ་ཤེ་ཡའི་འགོ་གཙོ་མུ་
མཐུད་པའི་སྒུལ་ཤུགས་དེ་གཅིག་པོར་བརྟེན་པ་མ་ཡིན་པར་ཨ་རི་ཁོ་ཚོས་ཁྲོམ་
རར་མཉམ་ཞུགས་ཐུབ་པ་དགོས་ཀྱི་ཡོད། ཉེ་བའི་ལོ་བཅུ་ཕྲག་ཁ་ཤས་རིང་ཨ་རི་
ནི་དཔལ་འབྱོར་སྒོ་འབྱེད་དང་ཆ་ཚང་རང་བཞིན་ཅན་གྱི་ཕྱོགས་སུ་བསྒྱུར་མཁན་
གཙོ་བོ་དེ་ཡང་ཡིན། སྒོ་འབྱེད་དེ་ལྟ་བུ་ནི་ད་ལྟ་ཚང་མའི་རྒྱུན་རིང་གི་ཁེ་ཕན་དུ་
གྱུར་ཡོད་པ་དང༌། འབྱུང་འགྱུར་མུ་མཐུད་དུ་རྒྱ་ནག་དང་ཨེ་ཤེ་ཡའི་རྒྱལ་ཁབ་མང་
པོའི་དཔལ་འབྱོར་ལ་ཁེ་ཕན་ཆེན་པོ་ཞིག་ཡོད་པ་གསལ་པོ་ཡིན་པས། དེ་ལྟར་ཡོང་
བར་ཁོང་ཚོར་མུ་མཐུད་ནས་ཨ་རིའི་སྣེ་ཁྲིད་དགོས་དོན་མེད། དོན་དངོས་ཐོགརང་
སྲུང་རང་ལུགས་ཀྱི་གནོན་ཤུགས་དེ་ཐོག་མར་ཨ་རིའི་ཕྱོགས་ནས་སླེབས་སྲིད།
ཡང་ན། ཞི་བདེ་རྒྱ་མཚོའི་མངའ་ཁུལ་དུ་ཚོང་འབྲེལ་ཐོག་ཉེན་ཚབས་ཆེ་ཤོས་ནི་ཨ་
རྒྱའི་དབར་དུ་ཐབས་ཇུས་ཀྱི་འགྲན་རྩོད་བྱས་ཏེ་དཔལ་འབྱོར་གྱི་ཁོར་ཡུག་ནང་དུ་
སླེབས་སྲིད་པ་དེ་རེད། འདིས་ཞི་བདེ་རྒྱ་མཚོའི་ཕྱོགས་གཉིས་ནས་ཚོང་ལས་དང་
མ་རྩ་འཛུགས་པའི་ཐག་གཅོད་ལ་ཤུགས་རྐྱེན་སྤྲོད་པར་མ་ཟད། ཨ་རིས་མུ་མཐུད་
འགོ་གཙོའི་གནས་བབས་རྒྱུན་འཛིན་བྱས་པ་ཡིན་ན་ཁོང་ཚོར་ཡོད་པའི་ཨེ་ཤེ་
ཡའི་མངའ་ཁུལ་གྱི་དཔལ་འབྱོར་གོ་སྐབས་ལ་ཉེན་ཚབས་ཆེ་ཤོས་དེ་ཡོང་གི་རེད།
བདེ་འཇགས།
ཡར་རྒྱས་གོང་འཕེལ་ནི་དམིགས་ཡུལ་གཅིག་ཡིན་པ་དང་བདེ་འཇགས་ཀྱང་དེ་
མཚུངས་ཡིན། དུས་རབས་གཅིག་ཙམ་གྱི་རིང་ནུབ་གོ་ལ་ཕྱེད་ཀའི་ཕྱི་ལོགས་སུ་ཨ་
རིའི་ཐབས་ཇུས་ལ་རྩ་བའི་དམིགས་ཡུལ་གཅིག་ཡོད། དེ་ནི་ཡོ་རོབ་དང་ཨེ་ཤེ་ཡ་
གླིང་ཆེན་ནས་འབུར་ཐོན་སྟོབས་ལྡན་རྒྱལ་ཁབ་དེ་འདྲས་དམག་དཔུང་འཆར་འགོད་
བྱས་ཏེ། ཨ་རིའི་མཐའ་སྐོར་གྱི་རྒྱ་མཚོར་སྙོབ་པ་དང་ཨ་རིའི་གླིང་ཆེན་གྱི་བདེ་
འཇགས་ལ་ཉེན་ཁ་མ་ཡོང་བའི་སྔོན་འགོག་བྱེད་པར་ཁོང་ཚོར་ཆོད་སེམས་བརྟན་
པོ་ཡོད། ཕྱི་ལོ་ ༡༩༡༧ ལོར་བཙན་རྒྱལ་འཇར་མན་རྒྱལ་ཁབ་ཀྱིས་ཡོ་རོབ་ཁྱོན་
ཡོངས་ཀྱི་ཐོན་ཁུངས་ལ་དབང་སྒྱུར་བྱས་པ་དང་། དེ་ལ་རྒྱལ་ཁབ་སུས་ཀྱང་འགྲན་
ཟླ་བྱེད་མི་ཐུབ་པའི་སྐབས་སུ་ཨ་རིར་ཉེན་ཁ་སླེབས་པའི་བློ་འཚབ་སྐྱེས། ཕྱི་ལོ་
༡༩༤༡ ལོར་ཡང་ཁོང་ཚོར་ནཱ་ཛི་འཇར་མན་དང་བཙན་རྒྱལ་ཉི་ཧོང་གཉིས་ལ་རྒྱལ་
ཁ་ཐོབ་པའམ་ཐོབ་སྲིད་པར་འཇིགས་སྐྲག་བྱུང༌། ཕྱི་ལོ་ ༡༩༤༥ རྗེས་སུ་ཨུ་རུ་སུ་
ཕྱོགས་ནས་ཉེན་ཁ་ཆེ་ཤོས་དེ་སླེབས་ཡོད་པ་དང༌། གལ་སྲིད་ཨུ་རུ་སུས་ཡོ་རོབ་
ནུབ་མ་དང་ཉི་ཧོང་གི་སྟོབས་ཤུགས་གཙོ་བོ་ཁག་ལ་སྟངས་འཛིན་བྱེད་ཐུབ་པ་ཡིན་
ན་དེ་ལས་ཀྱང་ཉེན་ཁ་ཆེ་བ་ཞིག་སླེབས་ཀྱི་ཡོད། དེ་བས་དུས་རབས་ཉི་ཤུ་པའི་ནང་
ཁོང་ཚོས་ཐེངས་གསུམ་ལ་ཚད་མེད་པའི་ཐོན་ཁུངས་བེད་སྤྱོད་དང༌། འགྲོ་སོང་ཕོན་
ཆེན་པོ་བཏང་བ། འཇིགས་སུ་རུང་བའི་ཉེན་ཁ་སོགས་ལ་གདོང་ལེན་བྱས་ཏེ། ཡོ་
རོབ་དང་ཨེ་ཤེ་ཡའི་ནང་འབུར་དུ་ཐོན་བཞིན་པའི་སྟོབས་ཆེན་རྒྱལ་ཁབ་རྣམས་ཀྱིས་
ཨ་རིས་རྒྱལ་ཁབ་ལ་སྡིགས་ར་བསྐུལ་བར་སྔོན་འགོག་བྱས་ཡོད། འདི་ནི་ད་ལྟ་ཡང་
མུ་མཐུད་ནས་ནུབ་གོ་ལ་ཕྱེད་ལས་བརྒལ་བའི་མངའ་ཁུལ་དུ་ཨ་རིའི་ཐབས་ཇུས་
ཀྱི་དམིགས་ཡུལ་མཐར་ཐུག་ཡིན། ཨ་རིའི་བདེ་འཇགས་ལ་འཛམ་གླིང་ཕྱོགས་གང་
ས་ནས་འབུར་དུ་ཐོན་བཞིན་པའི་སྟོབས་ལྡན་རྒྱལ་ཁབ་རྣམས་ནས་རྡུལ་ཕྲན་མཚོན་
ཆའི་གཏོར་རྒོལ་གྱིས་གཙོས་ཨ་རིའི་གླིང་ཆེན་ལ་ཐད་ཀར་དམག་དཔུང་གི་ཉེན་ཁ་
མ་ཡོང་བའི་སྔོན་འགོག་བྱེད་རྒྱུར་གཙོ་བོ་ཞིག་ཏུ་གྱུར།
གསལ་པོ་ཞིག་ལ་རྒྱ་ནག་འཕེལ་རྒྱས་སུ་སོང་བ་དང་དུས་མཚུངས་ཨ་རིའི་
དྲི་བ་ནི་འབྱུང་འགྱུར་གྱི་ལོ་བཅུ་ཕྲག་ཁ་ཤས་ནང་རྒྱ་ནག་ཕྱོགས་ནས་ཉེན་ཁ་སྤྲོད་
ཀྱི་རེད་དམ་ཟེར་བ་དེ་ཡིན། གལ་སྲིད་སྤྲོད་ཀྱི་ཡོད་པ་ཡིན་ན། དེ་ད་དུང་རྒྱང་
ཐག་རིང་པོ་ཞིག་ཡིན་ཡང་། ཡོང་སྲིད་པ་དེར་བཀག་སྡོམ་བྱེད་རྒྱུ་དང༌། དེ་ནི་རྒྱ་
ནག་ལ་འབྲེལ་བ་བྱེད་པའི་ཐབས་ཇུས་ཀྱི་དམིགས་ཡུལ་གཙོ་བོར་འཛིན་དགོས་
པ་ཡིན། འོན་ཀྱང་། ང་ཚོས་མཐོང་གསལ་ལྟར། ཁོ་ཚོ་འཛམ་གླིང་སྟེང་གི་དཔལ་
འབྱོར་ཆེ་ཤོས་སུ་འགྱུར་སྲིད་པའི་འཇོན་ཐང་ཡོད་མེད་ལ་མ་ལྟོས་པར། རྒྱ་ནག་གི་
ནུས་པ་མུ་མཐུད་བཀག་སྡོམ་ཤུགས་ཆེན་པོའི་འོག་སྡོད་དགོས་བྱུང་བ་རེད། ཁོ་
ཚོ་ནི་ཨེ་ཤེ་ཡའི་མངའ་ཁུལ་གྱི་སྟོབས་ཆེན་རྒྱལ་ཁབ་མང་པོའི་ནང་གི་གཅིག་ཡིན་
པ་དང་། ཕལ་ཆེར་རྒྱལ་ཁབ་གཞན་ཚང་མས་ཀྱང་རྒྱ་ནག་གིས་ཁོང་ཚོར་སྟངས་
འཛིན་བྱེད་པར་སྔོན་འགོག་གི་ཆོད་སེམས་ཡོད་ངེས། དེ་བས་རྒྱ་ནག་ལ་རང་ཉིད་
ཀྱི་མངའ་ཁུལ་དུ་རྩོད་གླེང་མེད་པའི་ཐོག་འགོ་གཙོར་འགྱུར་རྒྱུའི་གོ་སྐབས་ཧ་ཅང་
ཆུང་། དེ་ལྟར་མ་བྱུང་བ་ཡིན་ན་རྒྱ་ནག་རང་ཉིད་ཀྱིས་དཔལ་འབྱོར་སྟོབས་ཤུགས་
བེད་སྤྱད་དེ་ཨ་རིར་ཉེན་ཁ་སྤྲོད་པའི་གོ་སྐབས་གཏན་ནས་མེད། རྒྱུ་མཚན་འདི་ལ
བརྟེན་ནས་དམག་དོན་མཁས་པ་(CHRISTOPHER LAYNE) ཁེ་རི་སུ་ཌོ་ཧྥེར་ལེ་
ནེས་ནས་(མཚོ་འགྲམ་དང་ཐག་ཉེ་སར་ཆ་སྙོམས་ཐབས་ཀྱི་) ཐབས་ཇུས་ཁྱབ་བསྒྲགས་
བྱེད་ཀྱི་ཡོད། ཁོང་གིས་ཨ་རིའི་སྟོབས་ཤུགས་ཨེ་ཤེ་ཡ་ནས་ཕྱིར་འཐེན་བྱས་ཏེ་
རྒྱ་ནག་གི་ཁྱིམ་མཚེས་རྒྱལ་ཁབ་རྣམས་ལ་ལྗིད་ཚད་བཀྱགས་བཅུག་ན། དེས་(རྒྱ་
ནག་གིས) ཡོ་རོབ་དང་ཨེ་ཤེ་ཡའི་གླིང་ཆེན་ལ་སྟངས་འཛིན་བྱེད་རྒྱུ་སྔོན་འགོག་
བྱེད་ཐུབ་པ་དང༌། ཁོ་ཚོར་ནམ་ཡང་སྟོབས་ཤུགས་དང་སྲུང་སྐྱོབ་འདང་ངེས་ཐོག་
ནས་ཨ་རིར་ཉེན་ཚབས་སྤྲོད་མི་ཐུབ་པར་འདོད་ཀྱི་ཡོད། རྒྱུ་རྐྱེན་གང་རུང་ཞིག་
གིས་ཁོ་ཚོའི་ལས་དོན་ལ་འདར་ཁྱོམ་བརྒྱབ་པ་ཡིན་ན། ཨ་རིས་གོམ་པ་ཚུར་
སྤོས་ནས་ཁོ་ཚོར་གཞོགས་སྐྱོར་དང་རྒྱབ་སྐྱོར་བྱས་ཆོག འདི་ནི་ཆ་འཇོག་འོས་
ཤིང་ཁུངས་སྐྱེལ་ཡོད་པའི་རྒྱུ་མཚན་ཞིག་རེད། འོན་ཀྱང་། ལག་པ་མི་འཆང་བའི་
བྱེད་སྟངས་འདིས་མི་མང་པོར་བློ་འཚབ་སྐྱེ་གཞིར་གྱུར་ཡོད། ཁོ་ཚོས་རྒྱ་ནག་
གི་སྟོབས་ཤུགས་ལ་ཡང་ལྗིད་ཚད་འདེགས་པའི་ལས་དོན་དེ་གཞན་གྱི་ཐོག་ལ་
གཡུགས་པ་ནི་སྤྱང་གྲུང་མི་ལྡན་པའི་བྱེད་ཐབས་ཤིག་རེད་བསམ་གྱི་ཡོད་པ་དང༌།
ཁྱིམ་མཚེས་རྒྱལ་ཁབ་རྣམས་ཀྱིས་རྒྱ་ནག་བཀག་སྡོམ་བྱས་པར་ལམ་ལྷོངས་མི་
འབྱུང་བའི་ཉེན་ཁ་མཐོང་གི་ཡོད། དེ་ནས་ཨ་རིས་ཐད་ཀར་བར་འདུམ་བྱེད་དགོས་
བྱུང་ཚེ་རྗེས་ལུས་ཐེབས་ཚར་བ་དང༌། འགྲོ་སོང་ཆེ་བ། གཅིག་བྱས་ན་ཕལ་ཆེར་
རྒྱ་ནག་གི་ཉེན་ཁ་བཀག་སྡོམ་བྱེད་རྒྱུ་ཡོང་མི་སྲིད་པ་ཞིག་རེད་བསམ་གྱིན་ཡོད།
འདི་ཡང་ཆ་འཇོག་འོས་པའི་རྒྱུ་མཚན་ཞིག་རེད། འོན་ཀྱང་རྒྱུ་མཚན་འདི་
ནི་ཨ་རིས་ངེས་པར་ཨེ་ཤེ་ཡའི་ནང་འགོ་གཙོའི་གནས་བབས་རྒྱུན་འཛིན་བྱེད་པར་
གོ་དགོས་དོན་མེད། ཨ་རིས་མུ་མཐུད་ཨེ་ཤེ་ཡའི་མངའ་ཁུལ་དུ་ལས་དོན་སྤེལ་བ་
དང་། རྒྱ་ནག་གི་སྟོབས་ཤུགས་ལ་ལྗིད་ཚད་སྙོམས་པ། དམག་དཔུང་གི་གདམ་ཀ་
ཁག་ལ་བཀག་སྡོམ་བྱེད་པའི་ལམ་ཁ་མང་པོ་ཡོད། (མཚོ་རྒྱུད་དུ་ལྗིད་ཚད་སྙོམས་པའི)
ཁ་གཡང་ཁྲོད་ཕྱིར་འཐེན་བྱེད་པའི་མཐའ་དང༌། རྟག་ཏུ་འགོ་གཙོའི་གནས་བབས་
རྒྱུན་འཛིན་བྱེད་པའི་མཐའ་འདི་གཉིས་ཀྱི་དབུས་སུ་མཚམས་སྦྱོར་བྱེད་པའི་ཐབས་
ཤེས་ཤིག་ཡོད་པ་ནི། ཨ་རིར་ཁེ་ཕན་སྤྲད་ནས་གནོད་སྐྱོན་ལས་ལྡོག་ཐབས་བྱེད་
རྒྱུ་དེ་རེད། དོན་དངོས་ཐོག་འདི་ལྟར་བྱེད་པ་ཨེ་ཤེ་ཡའི་མངའ་ཁུལ་དུ་ཨ་རིའི་
རྒྱུན་སྲོལ་དུ་གྱུར་ཡོད། སྒོ་འབྱེད་བྱས་པའི་པེ་ཅིང་རང་འགུལ་གྱིས་ཝ་ཞིན་ཊོན་
གྱི་པང་དུ་སླེབས་པ་ཡིན་ན་འགོ་གཙོའི་གནས་བབས་དམིགས་ཡུལ་དུ་བཟུང་ཆོག
དེའི་གོང་དུ་ཨ་རིའི་དམིགས་ཡུལ་ནི་ཨེ་ཤེ་ཡའི་མངའ་ཁུལ་དེ་གཞན་གྱིས་སྟངས་
འཛིན་འོག་འགྲོ་རྒྱུ་སྔོན་འགོག་བྱེད་པ་དེ་ཡིན་པ་ལས། རང་ཉིད་ཀྱིས་སྟངས་འཛིན་
ལས་དོན་བརྟན་སྲུང་བྱེད་རྒྱུ་དེ་མིན། གཅིག་བྱས་ན་ད་ལྟའི་སྐབས་འདིར་དམིགས
ཡུལ་དེ་རང་འཇགས་བསྐྱར་གསོ་བྱེད་པའི་དུས་ལ་སླེབས་ཡོད།
ཐུན་མོང་མ་ཡིན་པའི་ངོ་བོ།
མི་མང་པོ་ཞིག་གིས་ཨ་རིའི་ཕྱོགས་ནས་ཨེ་ཤེ་ཡའི་མངའ་ཁུལ་དང་འཛམ་གླིང་
ཁྱོན་ཡོངས་ལ་བཟུང་བའི་དམིགས་ཡུལ་ནི་རང་ཉིད་འཕེལ་རྒྱས་དང་སྲུང་སྐྱོབ་ཀྱི་
མངོན་འདོད་ལས་བརྒལ་དགོས་པར་འདོད། ཨ་རིས་ངེས་པར་དུ་རང་ཡུལ་ལས་
བརྒལ་ཏེ་འཛམ་གླིང་ཡོངས་ཁྱབ་ལ་རིན་ཐང་དར་སྤེལ་གཏོང་དགོས་པར་འདོད།
(དེ་ནི་འཛམ་གླིང་གི་རེ་བ་ཡག་ཤོས་དང་མཐའ་མ་ཡིན་) ཨ་རིའི་ཁྱད་འཕགས་རིང་ལུགས་
ནི་ཁོང་ཚོའི་རྒྱལ་ཁབ་འདི་རྒྱལ་ཁབ་འདྲ་འདྲའི་ནང་གི་མ་འདྲ་བ་ཡོད་པ་ནི། ང་
ཚོས་ཤེས་གསལ་ལྟར་ཨ་རིའི་སྟོབས་ཤུགས་ཀྱི་ཐུན་མོང་མ་ཡིན་པའི་ཁྱད་ཆོས་
ཕྱོགས་གང་ཅིའི་ཐད་ནས་གཏིང་ཟབ་པོ་དང་བློ་སྐྱེད་སྤྲོད་པ་འདི་ཡིན། ཨ་རིའི་ཁྱད་
འཕགས་རིང་ལུགས་ལ་གཞན་གྱིས་ལད་ཟློས་བྱེད་རྒྱུ་ལས་སླ་བོ་ཡིན་ཡང་། དེ་
དག་ཚང་མ་ཕྱོགས་གང་ཐད་ནས་བདེན་པའི་གཟུགས་བརྙན་ལ་བཅོས་མའི་ཚོན་
མདོག་སྣུམ་པོ་བྱུགས་པ་ཙམ་ཡིན།
ད་ལྟའི་བར་དུ་དཔལ་འབྱོར་དང་དམག་ཤུགས་གང་ཐད་ནས་ཨ་རི་ནི་འགྲན་
ཟླ་བྲལ་བ་ཞིག་རེད། དུས་རབས་གཅིག་ལྷག་གི་རིང་ལ་འཛམ་གླིང་སྟེང་ཁོ་ཚོས་
ཞི་བདེ་དང་སྒྲིག་ཁྲིམས། དཔལ་འབྱོར་ཡར་རྒྱས། སྲིད་དོན་འཕེལ་འགྱུར། ཚན་
རིག འཕྲུལ་རིགས། སྒྲ་རྩལ་སོགས་ཀྱི་ཐོག་རྨད་དུ་བྱུང་བའི་ལེགས་སྐྱེས་ཕུལ
ཡོད། ལེགས་སྐྱེས་འདིས་ཁོ་ཚོ་གཞན་ལས་ཁྱད་འཕགས་ཡིན་པ་གསལ་སྟོན་
བྱས་ཡོད། དེ་ལྟ་ནའང་དྲི་བ་ཡང་བསྐྱར་གཏོང་དགོས་པ་ཞིག་ལ། ཨ་རིས་མ་
འོངས་པའི་ལོ་བཅུ་ཕྲག་ཁ་ཤས་རིང་ཨེ་ཤེ་ཡའི་མངའ་ཁུལ་དུ་དོན་དག་གང་ཞིག་
བསྒྲུབ་ཐུབ་བམ། འཛམ་གླིང་གི་བྱ་གཞག་ཁྲོད་དུ་ཐུན་མོང་མ་ཡིན་པའི་འགན་ཁུར་
རྒྱུན་འཛིན་བྱེད་རྒྱུ་དེ་ཨ་རིས་ཨེ་ཤེ་ཡའི་ནང་ལ་བཟུང་བའི་དམིགས་ཡུལ་གཙོ་བོ་
ཡིན་ནམ།
ལྟ་ཚུལ་གཅིག་ནི། ཨ་རིས་ངེས་པར་དུ་ཨེ་ཤེ་ཡའི་ནང་གལ་ཆེ་ཤོས་ཀྱི་
སྟོབས་ཤུགས་ཏུ་འགྱུར་བའི་འབད་བརྩོན་བྱེད་དགོས་པ་དང༌། དེས་ཨ་རིའི་
དཔལ་འབྱོར་དང་སྲུང་སྐྱོབ་ཀྱི་དགོས་མཁོ་སྒྲུབ་པ་ཙམ་དུ་མ་ཟད། འགོ་གཙོ་བྱེད་
རྒྱུ་ནི་ཨ་རིའི་ཐུན་མོང་མ་ཡིན་པའི་ངོ་བོ་དང་མཐུན་གྱི་ཡོད་པས་རེད། དེ་ནི་རྒྱུ་
མཚན་ཡང་དག་པ་ཞིག་མ་རེད། རང་གི་རྒྱལ་ཁབ་ནི་རྒྱལ་ཁབ་གཞན་རྣམས་ཀྱི་
འགོ་འཁྲིད་མཁན་དུ་ཆེད་མངགས་བསྐོས་ཡོད་པར་འདོད་པ་ནི་ཨ་རིའི་ཐུན་མོང་
མ་ཡིན་པའི་ཁྱད་ཆོས་ག་ལ་ཡིན། སྟོབས་ཆེན་རྒྱལ་ཁབ་ཚང་མས་དུས་ཚོད་ངེས་
ཅན་ཞིག་གི་ནང་ལ་རང་ཉིད་འགོ་གཙོ་བྱེད་པར་གདན་འདྲེན་བྱས་པར་རློམ་གྱི་
ཡོད། དོན་དངོས་ཐོག་བཟང་སྤྱོད་ཀྱི་སྟོབས་ཤུགས་ཡང་དག་པ་ཞིག་ཐོབ་དགོས་
ན་ཨ་རིའི་ཁྱད་འཕགས་རིང་ལུགས་དེ་རང་ཉིད་ཀྱི་ལྟ་ཚུལ་ལ་བཅོས་མའི་བསྟོད་
བསྔགས་ཙམ་གྱིས་འགྲིག་གི་མེད། ཨ་རི་བ་མང་ཆེ་བས་དོན་དངོས་ཐོག་ཁོ་ཚོར་
དམིགས་བསལ་ཞིག་ཡོད་པ་ནི་ཁོ་ཚོའི་རིན་ཐང་རྣམས་ཡིན་སྐོར་བརྗོད་ཀྱི་ཡོད།
ཁོ་ཚོས་ད་དུང་ཨ་རི་ཡིས་ངེས་པར་དུ་ཨེ་ཤེ་ཡའི་འགོ་འཁྲིད་དགོས། གང་ཡིན་
ཟེར་ན་འགོ་གཙོ་བྱས་པ་དེས་ཨ་རིའི་རིན་ཐང་རྣམས་ཁྱབ་སྤེལ་གཏོང་ཐུབ་པ་
དང༌། རིན་ཐང་འདི་དག་ཁྱབ་སྤེལ་གཏོང་རྒྱུ་ནི་ཨ་རིར་མཚོན་ན་གལ་འགངས་ཧ་
ཅང་ཆེ་ཟེར།
མཚམས་རེར་རང་ཉིད་ཀྱི་མངོན་འདོད་རྣམས་གསལ་འདོན་བྱེད་རྒྱུ་གལ་
ཆེན་པོ་རེད། དཔེར་ན། ཨ་རིས་རང་ཉིད་ཀྱི་རིན་ཐང་ཡོངས་ཁྱབ་ཏུ་མཉམ་སྤྱོད་
བྱས་པའི་འཛམ་གླིང་ཞིག་གི་ནང་བདེ་འཇགས་ཁག་ཐེག་བྱེད་ཐུབ། འོན་ཀྱང་རིན་
ཐང་ཡོད་ཚད་ལ་མོས་མཐུན་མ་བྱས་པའི་གནས་སྐབས་སུ་རྒྱ་ནག་ལྟ་བུའི་སྟོབས་
ཤུགས་ཆེ་བའི་རྒྱལ་ཁབ་མཉམ་དུ་དྲག་རྩུབ་ཆེ་བའི་རྩོད་རྙོག་ནང་ཞུགས་ཀྱི་ཡིན་
ནམ། དྲི་བ་འདིའི་ལན་རྣམས་ནི་གང་འཚམ་གྱིས་གསལ་པོ་རེད། གཞུང་ལུགས་
ཀྱི་ཐོག་ནས་བཤད་ན། ཁོང་ཚོའི་རིན་ཐང་ཡོངས་ཁྱབ་ཏུ་མཉམ་སྤྱོད་བྱས་ན་ཨ་
རིར་བདེ་འཇགས་མང་བ་ཡོད་ཀྱང་། ལག་བསྟར་དངོས་ཀྱི་ནང་དུ་ལས་དོན་དེ་དོན་
འཁྱོལ་ཡོང་བའི་ཆེད་ནུས་པ་འདོན་དགོས་པ་དེས་ཁོ་ཚོར་བདེ་འཇགས་ཇེ་ཆུང་
དུ་གཏོང་གི་ཡོད་པ་དང༌། དམིགས་བསལ་དུ་ཨ་རིའི་འགོ་གཙོའི་གནས་བབས་
དེ་སྟོབས་ཤུགས་ཆེ་ཞིང་འགོག་རྒོལ་བྱེད་པར་བློ་ཐག་བཅད་ཡོད་པའི་རྒྱལ་ཁབ་
རྣམས་ཀྱི་ཐོག་བཙན་འགེལ་བྱེད་དགོས་བྱུང་ན་དེ་ཧ་ཅང་དཀའ།
ཨ་རིས་ངེས་པར་དུ་རིན་ཐང་དེ་དག་ཁྱབ་སྤེལ་བྱེད་དགོས་པ་དེ་ཡང་འཕེལ་
རྒྱས་དང་བདེ་འཇགས་ཙམ་མ་ཡིན་པར་རིན་ཐང་དེ་དག་ནི་རང་ངོས་ནས་ལེགས་
པོ་དང༌། དེ་དག་ཨ་རིའི་ཐུན་མོང་མ་ཡིན་པའི་ཁྱད་ཆོས་ཡིན་པར་འདོད་མཁན་
ཡང་ཡོད། འདིར་དོན་དག་སྟབས་བདེ་ཞིག་བཟོ་བར་འདང་ངེས་ཡོད་སྲིད། ཨ་
རིས་སོ་སོའི་ལུང་པའི་ནང་རིན་ཐང་ཁྱབ་སྤེལ་དང་སྲུང་སྐྱོབ་བྱེད་པར་སུས་ཀྱང་
བཀག་འགོག་བྱེད་ཀྱི་མེད། འདི་ནི་ཆེས་མཐོའི་རྒྱལ་ཁབ་ཀྱི་སྒྲོམ་གཞིའི་ནང་གི་
ཆེས་མཐོའི་དམིགས་ཡུལ་དེ་ཡིན་པས་དེའི་ཆེད་བློས་གཏོང་ག་ཚོད་དགོས་ཀྱང་
མང་དྲགས་པ་ཞིག་ཏུ་མཐོང་གི་མེད། འོན་ཀྱང༌། ཨ་རིའི་རིན་ཐང་རྒྱལ་ཁབ་གཞན་
གྱི་ནང་ཁྱབ་སྤེལ་བྱེད་རྒྱུ་ནི་གནས་སྟངས་གཞན་ཞིག་རེད། དང་པོ་རྩོད་མེད་
ཡོངས་གྲགས་ཀྱི་ལྟ་ཚུལ་ཞིག་ཡིན་ན་ཡང༌། གཉིས་པ་ལྟ་ཚུལ་དེའི་སྐོར་ཁོ་ཚོས་
ཐག་གཅོད་བྱེད་སྟངས་དང༌། ཡང་ཁོ་ཚོའི་མངོན་འདོད། ཁོ་ཚོའི་གཏོང་ཕོད། ཉེན་
ཁ་ལ་གདོང་ལེན་ཐུབ་མིན་བཅས་ཀྱིས་གསལ་བཤད་བྱེད་ཐུབ། ཨ་རིས་རྒྱལ་ཁབ་
ཀྱི་རང་བཙན་གསལ་བསྒྲགས་སྲུང་སྤེལ་ཆེད་བློས་གཏོང་བྱས་པ་དེ་ལྟར་ཨེ་ཤེ་
ཡའི་ནང་ལ་ལྟ་ཚུལ་དེ་ཁྱབ་སྤེལ་གཏོང་དགོས་པར་བསམ་པ་ནི་མགོ་རྙོག་གི་གཞི་
ལས་མ་འདས། ཨ་རིའི་རིན་ཐང་སྐོར་ལ་གོང་གི་ལྟ་ཚུལ་གཉིས་འབྲེལ་བ་ཟབ་མོ་
ཡོད་པ་ཡིན་ན་ཁོང་ཚོའི་ཐུན་མོང་མ་ཡིན་པའི་ཁྱད་ཆོས་ཀྱི་གོང་ཚད་ཧ་ཅང་ཆེན་
པོར་གྱུར་ཡོད་པས། བསམ་བློ་རྣལ་དུ་ཕབ་ནས་བལྟས་པ་ཡིན་ན་མོས་མཐུན་གྱི་
ཆ་ཞིག་རྙེད་ཐུབ།
རྒྱལ་སྤྱིའི་སྒྲིག་གཞིའི་སྐོར་ལ་ཡང་ལྟ་ཚུལ་གཅིག་མཚུངས་བརྗོད་ཆོག ཨ་
རིའི་ངོ་བོ་དང་རྒྱལ་སྤྱིའི་སྒྲིག་གཞིའི་བར་དུ་དོན་དངོས་ཐོག་འདྲ་མཚུངས་ག་ཚོད་
ཡོད་དམ། སྤྱིར་བཏང་གི་ཐབས་ཇུས་ནི་ཨ་རིའི་ངོ་བོའམ་ཁྱད་ཆོས་ལ་ཨ་རིས་
འགོ་ཁྲིད་པའི་སྒྲིག་གཞི་ཆ་ཚང་ཞིག་དགོས་ཀྱི་ཡོད་ཟེར་བ་དེ་ཡིན། འདི་ནི་སྔར་
ཡོད་གནས་སྟངས་མུ་མཐུད་གནས་དགོས་པར་འདོད། སྔར་ཡོད་གནས་སྟངས་
མུ་མཐུད་གནས་མིན་དེ་རང་ཉིད་གནས་མིན་ལ་འགྲེལ་བཤད་རྒྱག་པ་ནི་འགྲེལ་
བཤད་ཡག་པོ་ཞིག་མིན། ཨ་རིའི་ཁྱད་ཆོས་གཙོ་བོ་ནི་མཉམ་འབྲེལ་རྒྱལ་ཚོགས་
ཀྱི་བཅའ་ཁྲིམས་ནང་འཁོད་པའི་རྒྱལ་སྤྱིའི་སྒྲིག་གཞིའི་སྙིང་དོན་རྒྱུན་འཛིན་བྱས་ཏེ་
བཤད་ན་རྒྱུ་མཚན་ལྡན་པ་ཞིག་རེད། འདིར་གནད་འགག་ཆེ་ཤོས་ནི་ཨ་རིས་
སྒྲོག་བཞིན་པའི་ཁྱད་ཆོས་ལ་ལྗིད་ཚད་ག་ཚོད་ཅིག་ཡོད་པ་རེད་དམ། དེ་ཚོ་ལ་
རྒྱུན་གནས་ཡོང་བར་ཆོད་སེམས་དང་འགྲོ་གྲོན་གཏོང་ཕོད་པ། ཉེན་ཁར་གདོང་
ལེན་བྱེད་ཐུབ་པ་བཅས་ཀྱི་རྒྱབ་རྟེན་དགོས་ཀྱི་ཡོད། གང་ཡིན་ཟེར་ན། དེ་ནི་ཨེ་ཤེ་
ཡའི་མངའ་ཁུལ་དུ་ཨ་རིས་མ་འོངས་པ་ཐག་གཅོད་བྱེད་པར་གནད་འགག་ཆགས་
ཡོད། གསལ་པོར་བྱས་ནས་བཤད་དགོས་པ་ཞིག་ལ་མཉམ་འབྲེལ་རྒྱལ་ཚོགས་
ཀྱི་བཅའ་ཁྲིམས་ནང་གལ་ཆེར་བརྩི་བའི་འཚེ་བ་མེད་པའི་རྩ་དོན་ལ་སྲུང་སྐྱོབ་
བྱེད་ཆེད། ཨ་རིར་རྒྱུན་རིང་པོར་འགྲན་རྩོད་ནང་ཞུགས་པའི་ཆོད་སེམས་དགོས་
ཀྱི་ཡོད་པ་དང༌། དེ་ལ་བརྟེན་ནས་རྒྱ་ནག་དང་མཉམ་དུ་དམག་འཁྲུག་ཤོར་བའི་
ཉེན་ཁར་འཕྲད་སྲིད་པ་དེ་རེད། དེ་ལྟར་བྱེད་དགོས་བྱུང་ཡང་དེ་ནི་ཕྱོགས་ཡོངས་
ནས་ད་ལྟའི་རྒྱལ་སྤྱིའི་སྒྲིག་གཞིར་སྲུང་སྐྱོབ་བྱེད་པར་འགྱུར། ཨ་རིའི་དབུ་ཁྲིད་
ཚོར་འཕྲད་པའི་བཟང་སྤྱོད་ཀྱི་འགན་ཁུར་ནི་ཁོ་ཚོས་རྒྱ་ནག་གི་འབུར་ཐོན་ལ་ལན་
འདེབས་སྐབས་སུ་ཨ་རིའི་རིན་ཐང་ངམ་ཁྱད་ཆོས་ཕྱོགས་གཅིག་དང་མངོན་འདོད་
ཕྱོགས་གཅིག་ཏུ་ཡོད་པའི་བར་ནས་ཐག་གཅོད་བྱེད་རྒྱུ་དེ་མ་ཡིན་པར། སྒྲིག་
གཞི་བྱེ་བྲག་པ་ཞིག་རྒྱུན་གནས་བྱས་པའི་རིན་ཐང་དང༌། ཞི་བདེ་རྒྱུན་གནས་དང་
དམག་འཁྲུག་གི་ཉེན་ཁ་ཇེ་ཆུང་དུ་གཏོང་བའི་རིན་ཐང་གཉིས་ཀྱི་ཁྱད་པར་རེད།
ང་ཚོས་ཨ་རིའི་ཕྱོགས་ནས་རྒྱ་ནག་ལ་ལན་འདེབས་བྱེད་པའི་གདམ་ཀ་
གསུམ་ཡོད་པ་རྣམས་ཁོ་ཚོའི་རིན་ཐང་གི་ངོས་ནས་བལྟ་དུས། ཨེ་ཤེ་ཡའི་མངའ་
ཁུལ་ནས་ཕྱིར་འཐེན་བྱེད་རྒྱུ་ནི་གདམ་ཀ་སྐྱོ་བོ་ཞིག་ཡིན་པ་གསལ་པོར་རྟོགས་
ཐུབ། དེ་བཞིན་ཆོད་སེམས་བརྟན་པོས་སྔར་ཡོད་ཀྱི་འགོ་གཙོའི་གནས་བབས་
རྒྱུན་འཛིན་ཆེད་རྒྱ་ནག་དང་མཉམ་དུ་འགྲན་རྩོད་བྱེད་རྒྱུ་ཡང་གདམ་ཀ་སྐྱོ་བོ་ཞིག་
ཡིན་པ་ཤེས་ཐུབ། དེ་བས་གདམ་ཀ་དེས་ཨ་རིའི་མངོན་འདོད་དང་རིན་ཐང་ངམ་
ཁྱད་ཆོས་ལ་ཕན་ཐོགས་བསྒྲུབ་རྒྱུ་དཀའ་བས་ན། གྲོས་མོལ་བྱེད་རྒྱུའི་གདམ་ཀ་
གསུམ་པ་དེ་ལེགས་པོ་ཡིན་པ་དང༌། བྱུང་ན་སྟོབས་ཤུགས་མཉམ་སྤྱོད་དང་རྒྱལ་
སྤྱིའི་སྒྲིག་གཞིའི་སྙིང་དོན་རྣམས་སྲུང་སྐྱོབ་བྱས་ཏེ་དམག་འཁྲུག་གི་ཉེན་ཁ་ཇེ་ཆུང་
དུ་གཏོང་ཐབས་བྱེད་རྒྱུ་གལ་ཆེ། དོན་དངོས་ཐོག་ཞི་བདེ་ཡི་རིན་ཐང་ནི་ཧ་ཅང་གི་
ཆེན་པོ་ཡིན།།

ལེའུ་བདུན་པ།
གདོང་ཐུག་གི་དངོས་ཡོད་རང་བཞིན།

དམག་དཔུང་བཀག་སྐྱིལ་དང་དེའི་རྗེས་འབྲས།
ཨ་རིས་རྒྱ་ནག་སྐོར་ལ་གདམ་ཀ་བྱེད་དུས་གདམ་ཀ་དེ་དག་གིས་རང་ཉིད་ལ་ཉེན་
ཁ་ཅི་ཞིག་སྤྲོད་ཀྱི་ཡོད་མེད་གསལ་པོར་ཤེས་རྒྱུ་དེ་ལས་ལྷག་པའི་གལ་འགངས་
ཆེ་བའི་གནད་དོན་ཞིག་མེད། རྒྱ་ནག་ཨེ་ཤེ་ཡའི་སྣེ་འཁྲིད་མཁན་དུ་འགྱུར་རྒྱུའི་
ཉེན་ཁ་དེ་ཚང་མས་མཐོང་གསལ་རེད། རྒྱ་ནག་དེ་ཨ་རིའི་ཐབས་ཇུས་ཀྱི་འགྲན་
རྩོད་པར་འགྱུར་རྒྱུའི་ཉེན་ཁ་ནི་དེ་ཙམ་གསལ་པོ་མེད། འོན་ཀྱང་། གནས་སྟངས་
ནི་ཚབས་ཆེན་པོ་ཞིག་དང་ཚ་འདེད་གཏོང་བ་ཞིག་གི་ནང་དུ་ལྷུང་བཞིན་ཡོད། ཨེ་
ཤེ་ཡའི་མངའ་ཁུལ་དུ་རང་ཉིད་ཀྱི་གནས་བབས་ཆེད་དུ་འགྲན་རྩོད་བྱེད་པ་དེ་ནི་
འབྱུང་འགྱུར་གྱི་ཉེན་ཁ་ཞིག་མ་ཡིན་པར་དེ་ནི་ད་ལྟའི་དངོས་ཡོད་གནས་སྟངས་
ཤིག་ཡིན། གནས་སྟངས་དེ་པེ་ཅིང་དང་ཝ་ཞིན་ཊོན་གཉིས་དབར་མཉམ་ལལས་
བྱེད་པ་དང༌། ཕྱོགས་གཉིས་ཐུན་མོང་གིས་སྟངས་འཛིན་བྱེད་མི་ཐུབ་པའི་ཚད་ལ་
ད་དུང་སླེབས་མེད། འོན་ཀྱང༌། རྒྱལ་ཁབ་གཉིས་ཀས་རང་ཉིད་ཀྱི་འགྲན་རྩོད་ཀྱི་
གནས་བབས་ལ་ལེགས་བཅོས་གཏོང་བར་ཕྱོགས་གཉིས་ཀྱིས་དམག་དཔུང་དང་
ཕྱི་འབྲེལ་གྱི་རྩ་དོན་གཙོ་བོར་འཛིན་པར་མ་ཟད། རང་ཉིད་ལ་ཁེ་ཕན་ཐོབ་ཆེད་
ཕྱོགས་གཉིས་ཀྱི་འབྲེལ་བའི་གྲུབ་ཆ་གཙོ་བོ་སྟེ་མཉམ་ལས་ལ་གནོད་སྐྱོན་ཐེབས་
པའི་ཉེན་ཁ་ཡང་བློས་གཏོང་ཚད་ཆེ་རུ་འགྲོ་བཞིན་ཡོད།
རྒྱ་ནག་ལ་མཚོན་ན་ཨ་རི་ནི་ཁོང་ཚོའི་ཕྱི་འབྲེལ་སྲིད་ཇུས་ཀྱི་ལྟེ་བར་འཛིན་
བཞིན་པ་འདི་གནས་ཚུལ་གསར་པ་གང་ཡང་མིན། ཕྱི་ལོ་ ༡༩༧༠ ནས་བཟུང་ཞི་
བདེ་རྒྱ་མཚོའི་ནུབ་ཁུལ་དུ་ཨ་རིའི་དམག་དཔུང་གི་གནས་བབས་ཉམས་ཞན་དུ་
གཏོང་བ་དང་དུས་མཚུངས་སུ་ ༡༩༩༦ ལོ་ནས་བཟུང་ཨ་རི་ནི་ཁོང་ཚོའི་བདེ་སྲུང་
གི་དམིགས་འབེན་གཙོ་བོར་བཟུང་ཡོད། གནས་ཚུལ་གསར་པ་ག་རེ་འདུག་ཟེར་
ན༑ ད་ལྟའི་རྒྱ་ནག་གིས་ཨ་རིའི་ཁ་གཏད་དུ་ལངས་ནས། མངའ་ཁུལ་འདིའི་ནང་
རང་ཉིད་ཀྱི་འགོ་གཙོའི་གནས་བབས་རྒྱ་བསྐྱེད་གཏོང་བའི་དམིགས་ཡུལ་གསལ་
སྟོན་དང་དག་སྐྱེལ་བྱེད་འདོད་ཡོད་པ་དང༌། དེ་ཡང་མངོན་གསལ་དོད་པོའི་ཐོག་
ཨ་རིར་གསལ་སྟོན་བྱེད་པ། རང་ཉིད་ཀྱིས་དེའི་མཇུག་འབྲས་ལ་འགན་འཁུར་གྱི
ཡིན་པའི་རྣམ་པ་སྟོན་བཞིན་ཡོད། བར་སྐབས་ཤིག་ལ་རྒྱ་ནག་གིས་རང་ཉིད་ཡར་
རྒྱས་ལ་འགྲོ་བཞིན་པའི་སྟོབས་ཤུགས་དང༌། མངོན་འདོད་གཉིས་ཀ་ཕྱི་ལོགས་སུ་
མངོན་གསལ་དོད་པོར་མི་སྟོན་པའི་ཐབས་ཤེས་བྱེད་རྒྱུར་ཏིན་ཞོ་ཕིན་གྱི་སློབ་སྟོན་
གྱི་རྗེས་སུ་འབྲངས་ཡོད།
འོན་ཀྱང༌། ཕྱི་ལོ་ ༢༠༠༩ གཡས་གཡོན་ལ་འཛམ་གླིང་གི་དཔལ་འབྱོར་
ཉམས་རྒུད་གྱུར་པ་དང་དུས་མཚུངས་སུ་གནད་དོན་མང་པོ་སྟེ། རྒྱལ་སྤྱིའི་དཔལ་
འབྱོར་དང་མ་དངུལ་བྱ་གཞག འཛམ་གླིང་གོ་ལའི་གནམ་གཤིས་འགྱུར་ལྡོག ལྷོ་
ཤར་རྒྱ་ནག་རྒྱ་མཚོའི་མངའ་ཁུལ་བདག་འཛིན་སོགས་ཀྱི་ཐད་ལ་པེ་ཅིང་ཕྱོགས་
ནས་རྩོད་ལེན་བྱེད་ཤུགས་ཆེ་རུ་ཕྱིན། ད་དུང་རྒྱ་ནག་ལ་གནད་འགག་དེ་ཙམ་མེད་
ཀྱང༌། རྒྱལ་སྤྱིའི་སྟེང་ཨ་རིའི་འགོ་གཙོའི་སྣང་བརྙན་ལ་གལ་འགངས་ཧ་ཅང་ཆེ་
བའི་གནད་དོན་ཁག་གི་ཐོག་ཝ་ཞིན་ཊོན་ལ་ཉེན་ཁར་འཛེམས་མེད་ཀྱིས་ཁ་གཏད་
བཅག་ཡོད། རྒྱ་ནག་གི་སྟོབས་ཤུགས་མདུན་དུ་ཨ་རིས་རང་ཉིད་ཀྱི་སྣང་བརྙན་ལ་
གནོད་པའི་གནས་སྟངས་ཤིག་གི་འོག་ཕྱིར་སྣུར་བྱེད་དགོས་པའི་གནས་སུ་སྐྱེལ་
བཞིན་ཡོད་པ་རེད།
ཨ་རི་ཡིས་རྒྱ་ནག་ཕྱོགས་སུ་དམིགས་འབེན་གཏད་ནས་སྲིད་ཇུས་ཀྱི་ཁ་
ཕྱོགས་བསྒྱུར་བཞིན་པ་འདི་གསར་པ་དང་མངོན་གསལ་དོད་པོ་ཞིག་རེད། འདས་
པའི་ལོ་ངོ་བཅུ་ཕྲག་གཅིག་གི་རིང་ཨ་རིས་ཁ་ཆེ་དྲག་སྤྱོད་པ་(ALQAEDA) དང༌།
ཨ་ཧྥེ་རྒན། དཀྱིལ་ཤར་མངའ་ཁུལ་དུ་རིག་པ་མཐའ་གཅིག་ཏུ་བསྒྲིམས་རྗེས། ཉེ་
བའི་ལོ་ཤས་རིང་རྒྱ་ནག་དེ་སྲིད་ཇུས་ཀྱི་གཙོ་བོར་འཛིན་བཞིན་ཡོད་པ་མཐོང་
ཐུབ། འདི་ནི་ཨོ་བྷ་མ་གཞུང་གི་གསལ་བསྒྲགས་རྣམས་དང་ཕྱག་ལས་གནང་
སྟངས་ཁག་ལས་གསལ་པོར་མཐོང་ཐུབ་པར་མ་ཟད། དེ་དག་ལ་སྤྱི་མཐུན་ཚོགས་
པ་སོགས་ཚུད་པའི་ཆབ་སྲིད་ཚོགས་པ་རྣམས་ཀྱི་ལན་འདེབས་བྱས་པའི་ནང་དུ་
གསལ་ཡོད། ཕྱི་ལོ་ ༢༠༠༩ ཙམ་ནས་བཟུང་ཝ་ཞིན་ཊོན་གྱི་ཕྱོགས་ནས་རྒྱ་ནག་ནི་
ཨ་རིའི་རྒྱལ་སྤྱིའི་གནས་བབས་ལ་ཉེན་ཚབས་ཆེ་ཤོས་སྤྲོད་མཁན་དེ་ཡིན་པ་དང༌།
ཉེན་ཁ་དེ་ལ་ལན་འདེབས་བྱེད་པར་ཕྱི་འབྲེལ་གལ་ཆེ་ཤོས་དང་ཐབས་ཇུས་ཀྱི་
གཙོ་བོར་འཛིན་དགོས་པའི་བསམ་ཚུལ་གཅིག་མཐུན་བྱུང་ཡོད། དྲག་པོའི་དམག་
དཔུང་ངམ་བདེ་སྲུང་གི་ཁོར་ཡུག་ཏུ་ཡང་དེའི་སྐོར་ལ་འཁྲུལ་བ་མེད་ཅིང་། ཧ་ཅང་
གསལ་བའི་ཐབས་ཇུས་ཀྱི་ཡིག་ཆའི་ནང་འཁོད་ཡོད་པར་མ་ཟད་ཨེ་ཤེ་ཡ་(ལྟེ་བར་)
འཛིན་པའི་ཐབས་ཇུས་དེ་གལ་ཆེར་བརྩིས་ཡོད། རྒྱུན་རིང་པོ་ཞིག་ལ་རྒྱ་ནག་གི
དམག་དཔུང་གི་བསྒྲུབ་བྱའི་ལས་དོན་གཙོ་བོ་ནི། ཨ་རི་དང་མཉམ་དུ་དམག་འཁྲུག་
རྒྱག་པའི་གྲ་སྒྲིག་བྱེད་རྒྱུ་དེ་རེད། ད་ལྟ་ཨ་རིའི་དམག་དཔུང་གི་བསྒྲུབ་བྱའི་ལས་
འགུལ་གཙོ་བོ་ནི་རྒྱ་ནག་དང་མཉམ་དུ་དམག་འཁྲུག་རྒྱག་པའི་གྲ་སྒྲིག་བྱེད་རྒྱུ་དང་
ཁོ་ཚོའི་དམིགས་ཡུལ་འགྲུབ་ཆེད་ཧུར་བརྩོན་ཆེན་པོ་བྱེད་ཀྱི་ཡོད།
ཨ་རིའི་ཕྱོགས་ནས་འགྲན་རྩོད་ཀྱི་ཚོར་ཤུགས་ཇེ་ཆེར་སོང་བའི་རྟགས་
མཚན་གསལ་ཤོས་ནི་སྲིད་འཛིན་ཨོ་བྷ་མ་གཙོས་དབུ་ཁྲིད་རྣམས་ཀྱི་གསུང་
བཤད་དང་ཁོང་གི་སྲིད་ཇུས་ཁག །དམག་དཔུང་གི་ངོས་ནས་(ལྟེ་བའམ་དཀྱིལ་
སྙིང་) ཞི་བདེའི་རྒྱ་མཚོའི་མངའ་ཁུལ་དུ་འཆར་འགོད་ཀྱི་སྒྲོམ་གཞི་གསར་པ་
སྟེ༑ མངའ་ཁུལ་འདིར་དཔལ་འབྱོར་གཅིག་ལ་གཅིག་བརྟེན་གྱི་འབྲེལ་བའི་
ནང༌། རྒྱ་ནག་ཕྱོགས་ནས་ཨ་རིའི་ཆ་རྐྱེན་རྣམས་ཁས་ལེན་གྱིས་མཉམ་ཞུགས་
བྱེད་འདོད་མ་བྱས་བར་དུ་ཁོངས་སུ་མི་འཇུག་པའི་རྣམ་འགྱུར་སྟོན་གྱི་ཡོད་པ་རེད།
(CONTAINMENT ནང་དུ་ཤོང་བའམ་ཚུད་པ) དམག་དཔུང་བཀག་སྐྱིལ་ཟེར་བའི་
ཚིག་འདི་ནི་ཨ་རིའི་ཕྱི་འབྲེལ་སྲིད་ཇུས་ནང་སྟོབས་ཤུགས་ཅན་དང་རྒྱབ་ལྗོངས་
ཡོད་ཅིང་ཚོར་བ་དྲག་པོའི་བརྗོད་ཚིག་ཅིག་ཡིན། ཉེ་བའི་ལོ་ཤས་རིང་ཨ་རིས་རྒྱ་
ནག་ལ་དམིགས་པའི་སྲིད་ཇུས་འདིང་མཁན་ཚོས་ཨུ་རུ་སུ་སྟངས་འཛིན་བྱས་པ་
ལྟར་རྒྱ་ནག་ལ་སྟངས་འཛིན་བྱེད་ཐབས་གནང་གི་ཡོད་པ་ཁས་ལེན་བྱེད་ཀྱི་མེད།
ཨུ་སུ་རུ་དང་རྒྱ་ནག་གཉིས་ལ་ཁྱད་པར་མང་པོ་ཡོད། ད་དུང་གྲང་དམག་སྐབས་ཀྱི་
ཨ་རི་དང་ཨུ་རུ་སུའི་དབར་གྱི་འབྲེལ་བ་དེ་དང་། ད་ལྟའི་ཨ་རྒྱའི་དབར་གྱི་འབྲེལ་
བ་གཉིས་ལ་ཁྱད་པར་མང་པོ་ཡོད་པ་ལས་མངོན་གསལ་ཆེ་ཤོས་ནི། ཁོ་གཉིས་
དབར་དུ་རྩ་བའི་ལྟ་བའམ་རིང་ལུགས་ཀྱི་འགྲན་རྩོད་ཡོད་པར་མ་ཟད། དཔལ་
འབྱོར་གྱི་འབྲེལ་བ་དམ་པོ་ཡོད། དེ་ལྟ་ནའང་། གཏིང་ཟབ་ས་ནས་འདྲ་མཚུངས་ཀྱི་
རྣམ་པ་ཞིག་ཡོད་པ་ཇེ་གསལ་དུ་འགྲོ་བཞིན་ཡོད།
ཨ་རིའི་དམིགས་ཡུལ་ནི་ཨེ་ཤེ་ཡའི་སྒྲོམ་གཞིའི་ནང་ཤུགས་རྐྱེན་དང་
དབང་ཆ་ཚད་ངེས་ཅན་ཞིག་རྒྱ་ནག་དང་ལྷན་དུ་བགོ་བཤའ་རྒྱག་མི་དགོས་པ་
ཞིག་ཡོང་བའི་ཐབས་ཤེས་བྱེད་པ་དང་དུས་མཚུངས་སུ། རང་ཉིད་མངའ་ཁུལ་
འདིའི་འགོ་གཙོ་ཡིན་པའི་གནས་བབས་ལ་འགྲན་རྩོད་མ་ཡོང་བ་ཞིག་བྱེད་རྒྱུ་དེ་
རེད། དེ་འདྲའི་དམིགས་ཡུལ་འགྲུབ་པའི་ཆེད་རྒྱ་ནག་གི་ཐག་ཉེའི་རྒྱལ་ཁབ་རྣམས་
ལ་དམག་དཔུང་དང༌། ཕྱི་འབྲེལ་གྱི་མཐུན་གྲོགས་བཟོས་ནས་འགོ་གཙོའི་གནས་
བབས་རྒྱ་ནག་ཕྱོགས་སུ་མ་ཤོར་བའི་ཐབས་ཤེས་བྱེད་ཀྱི་ཡོད། འདི་ནི་ང་ལ་
མཚོན་ན་སྟངས་འཛིན་འདྲ་པོ་མཐོང་གི་འདུག ང་ཚོས་ངེས་པར་འདྲི་དགོས་པའི་དྲི་
བ་ནི། དེས་ཁ་ཕྱོགས་གང་དུ་འཁྲིད་ཀྱི་འདུག་གམ་ཟེར་བ་དེ་རེད།
དལ་བོའི་རྩོད་རྙོག
འབྱུང་སྲིད་པ་གཅིག་ནི་ཨ་རི་དང་རྒྱ་ནག་དབར་གྱི་རྩོད་རྙོག་རིམ་བཞིན་འཕེལ་
འགྱུར་འགྲོ་བ་དེ་རེད། གལ་སྲིད་འདི་མུ་མཐུད་བྱུང་བ་ཡིན་ན། རྒྱལ་ཁབ་གཉིས་
ཕན་ཚུན་ཐབས་ཇུས་ཀྱི་དགྲ་ཟླར་མཐོང་ཤུགས་ཆེ་རུ་འགྲོ་རྒྱུ་རེད། གནས་སྟངས་
འདི་ཕྱོགས་ཁ་ཤས་ནས་མཚོན་ཐུབ། ཕྱོགས་གཉིས་ནས་དམག་དཔུང་རྒྱ་བསྐྱེད་
ཐོག་ནུས་པ་འདོན་པ་དང་དེ་ལྟར་བྱེད་དགོས་དོན་ནི་རང་ཉིད་ལ་ཉེན་ཁ་ཡོད་
ལུགས་ཤོད་ཀྱི་ཡོད་པ་རེད། འགྲན་རྩོད་བྱས་པའི་བརྒྱུད་རིམ་ནང་གནད་དོན་
ཕྱོགས་གསུམ་པའམ་སྒྲོམ་གཞི་གསར་པ་ཞིག་སྐྲུན་བཞིན་པ་ནི། ཕྱོགས་གཉིས་
ཀྱིས་རང་ཉིད་ཀྱི་དམིགས་ཡུལ་གཙོ་བོ་འགྲུབ་པར་འབྲེལ་བ་དེ་ཙམ་མེད་པའི་
གནད་དོན་གཞན་པ་རྣམས་ལ་ཡང་གོ་སྐབས་སམ་གུ་ཡངས་མི་བྱེད་པ་དང༌། རྒྱལ་
ཁབ་གཞན་རྣམས་ཀྱིས་ཀྱང་མི་འདོད་བཞིན་དུ་རང་ཉིད་ཀྱི་མཐུན་ཕྱོགས་རྒྱལ་
ཁབ་སུ་ཡིན་མིན་དེར་གདམ་ཀ་བྱེད་དགོས་པར་འགྱུར། དུས་ཚོད་ཐུང་ངུ་ཞིག་གི་
ནང་དུ། གནས་སྟངས་འདི་ཨ་རི་དང་ཨུ་རུ་སུའི་རང་རྒྱལ་གཞན་ཕམ་གྱི་འབྲེལ་
ལམ་ལྟ་བུར་འགྱུར་བཞིན་པ་དེ་ཡིན།
ཁྱད་པར་ག་རེ་ཡོད་པ་རེད་ཟེར་ན། དམའ་མཐར་ཡང་ཨ་རྒྱ་གཉིས་ད
འབྱོར་གཅིག་ལ་གཅིག་བརྟེན་དུ་གནས་རྒྱུ་ཡིན་པ་རེད། ཨ་རྒྱ་གཉིས་ལྟར་དཔལ་
འབྱོར་གཅིག་ལ་གཅིག་བརྟེན་ཡིན་པ་གང་ཞིག་ལ་འགྲན་རྩོད་ཀྱང་གཏིང་ཟབ་པོ་
ཡོད་པ་དེ་འདྲ་ང་ཚོས་སྔོན་ཆད་མཐོང་མྱོང་མེད། རེ་བ་བཟང་ས་ནས་རྒྱག་མཁན་
ཚོས་རྒྱལ་ཁབ་གཉིས་ཀྱི་སྲོག་རྩར་གྱུར་བའི་དཔལ་འབྱོར་གྱི་འབྲེལ་བ་སྲུང་སྐྱོབ་
བྱེད་དགོས་པ་དེས་འཁྲུག་རྩོད་ཞི་འཇམ་དུ་གཏོང་གི་རེད་བསམ་གྱི་ཡོད། ལྷག་
པར་དུ་འགོ་ཁྲིད་ཚོ་དང་མི་མང་རྣམས་དཔལ་འབྱོར་གྱི་མཇུག་འབྲས་ཚབས་ཆེན་
གྱིས་གཉིད་ལས་མ་དཀྲོགས་སྔོན་དུ་འགྲན་རྩོད་སློང་བའི་ཆབ་སྲིད་དང་སྲིད་བྱུས་
མྱུར་ཚད་ཆེན་པོས་འཕེལ་བ་ཡིན་ན། ང་ཚོས་མཐོང་གསལ་ལྟར་གྲུབ་འབྲས་ཡོང་
བའི་ངེས་པ་མེད།
གལ་སྲིད་དཔལ་འབྱོར་གཅིག་ལ་གཅིག་བརྟེན་གྱིས་འཁྲུག་རྩོད་འགོག་མ་
ཐུབ་པ་ཡིན་ན། འཁྲུག་རྩོད་དེའི་རྐྱེན་པས་ཁོང་ཚོའི་དཔལ་འབྱོར་གྱི་འབྲེལ་བར་
ཡང་ཤུགས་རྐྱེན་བསམ་ཡུལ་ལས་འདས་པ་ཞིག་ཡོང་འགོ་བཙུགས་པ་ཡིན། དེ་
འདྲ་ཡོང་བའི་དཔེ་མཚོན་ཙམ་བཞག་ན། འགྲན་རྩོད་ཀྱི་ཐབས་ཇུས་ནང་གལ་སྲིད་
ཕྱོགས་གཅིག་གམ་ཕྱོགས་གཉིས་ཀྱིས་རང་ཉིད་ལ་རྒྱལ་ཁ་ཐོབ་པའམ། ཡང་ན།
ཕམ་ཁ་མི་ཡོང་བའི་སྔོན་འགོག་གི་ཆེད་དུ་དཔལ་འབྱོར་གྱི་གོ་སྐབས་གཞན་ལ་མི་
ཤོར་བའི་ཐབས་ཤེས་བྱེད་པ་དང༌། ཡང་ན་འགྲན་རྩོད་ནང་ཕན་ཚུན་དབར་མ་རྩ་
འཛུགས་པ་དང་ཚོང་ལས་བྱེད་པའི་ཐག་གཅོད་ལ་འགྱུར་བ་གཏོང་བའི་དུས་ཚོད་
གཉན་འཕྲང་ཅན་ཞིག་ལ་སླེབས་སྲིད། གནས་སྟངས་དེ་འདྲ་བྱུང་བ་ཡིན་ན། རྒྱལ་
ཁབ་གཉིས་ཀྱི་བཟོ་ཚོང་ཁང་རྣམས་ཀྱིས་རྒྱལ་ཁབ་ཕན་ཚུན་ནང་མ་རྩ་འཛུགས་པ་
དང་། མ་དངུལ་གཡར་བའི་ཐག་གཅོད་ལ་ཆབ་སྲིད་ཀྱིས་ཁ་འཐོར་བཏང་ནས་རྩོད་
རྙོག་ཡོང་གི་རེད། གཅིག་བྱས་ན་དེ་འདྲ་འབྱུང་བར་རྒྱུན་རིང་པོ་མི་འགོར་བར།
ཕན་ཚུན་གཅིག་ལ་གཅིག་བརྟེན་གྱི་དཔལ་འབྱོར་གྱིས་རྩོད་རྙོག་འཕེལ་འགྱུར་
བཀག་འགོག་བྱེད་པ་ལས་ལྡོག་སྟེ་ཉམས་ཉེས་བྱེད་འགོ་འཛུགས་རྒྱུ་རེད།
ཞི་བདེ་རྒྱ་མཚོའི་ཕན་ཚུན་ཕྱོགས་གཉིས་ནས་སུས་ཀྱང་གནས་ཚུལ་འདི་
འདྲ་འབྱུང་འདོད་ཀྱི་མེད། ཨ་རི་དང་རྒྱ་ནག་གཉིས་ཀས་བརྟན་པོ་དང་ཁེ་ཕན་
ཆེ་བའི་དཔལ་འབྱོར་འབྲེལ་བ་དང༌། འདས་པའི་ལོ་བཅུ་ཕྲག་བཞི་ལྷག་གི་རིང་
ལ་ཡར་རྒྱས་བཏང་ཞིང་ཁྱོན་ཡོངས་ནས་བཟང་ཕྱོགས་སུ་སྐྱོད་བཞིན་པའི་ཆབ
སྲིད་ཀྱི་འབྲེལ་བ་རྒྱུན་གནས་ཡོང་བར་འདོད་ཀྱི་ཡོད། གཅིག་བྱས་ན་ཁོང་
ཚོའི་མངོན་འདོད་ལ་གདོང་ཐུག་བྱུང་བ་འདིས་ཕན་ཚུན་གྱི་ཁེ་ཕན་ལ་ཉེན་ཚབས་
ག་ཚོད་ཆེན་པོ་སྤྲོད་ཀྱི་ཡོད་མེད་གསལ་པོར་མ་མཐོང་བའི་སྐབས་སུ། རང་ཉིད་
ཀྱི་འགྲུབ་ཐབས་མེད་པའི་དམིགས་ཡུལ་དེ་དག་གི་ཆེད་ཕན་ཚུན་ལ་བསྟུན་མཁས་
བྱེད་འདོད་མེད་པ་དེས་དཀའ་ངལ་འཕར་མ་ཞིག་སྤྲོད་བཞིན་ཡོད། འཁྲུག་རྩོད་ཀྱི་
ཉེན་ཁ་ནི་ཕྱོགས་གཉིས་ནས་དེ་འདྲ་ཡོང་འདོད་པའི་ལྐུགས་རྟགས་ཆེ་དྲགས་པས་
མ་ཡིན་པར། ཕྱོགས་གཉིས་ཀྱི་མི་སྣ་ཆེས་ཉུང་ཤོས་ཤིག་གིས་མ་གཏོགས་ཉེན་
ཁ་རྣམས་གསལ་པོར་མ་མཐོང་བ་དང་ཉེན་ཁ་དེ་ལས་གཡོལ་བའི་ཐབས་ལམ་མ་
ཤེས་པས་རེད།
འཁྲུག་རྩོད་འདི་ག་ཚོད་བར་དུ་འགྲོ་ཐུབ་བམ། སྟབས་མི་ལེགས་པ་ཞིག་ལ་
རྩོད་རྙོག་འདི་མཚམས་འཇོག་ཡོང་བའི་རྒྱུ་མཚན་ཞིག་མཐོང་གི་མི་འདུག ང་ཚོས་
ཕྱིར་མིག་ཅིག་བལྟས་པ་ཡིན་ན། རྩོད་རྙོག་དེ་འགོ་འཛུགས་མ་བྱས་གོང་ནས་གྲང་
དམག་སྐབས་ཀྱི་རང་གཤིས་སམ་ཁྱད་ཆོས་མཐོང་ཐུབ། དང་པོ། རྒྱལ་ཁབ་གཉིས་
དང་རིམ་བཞིན་རྒྱལ་སྤྱིའི་སྤྱི་ཚོགས་ཁྱོན་ཡོངས་ལ་གྱོང་གུན་ཚབས་ཆེན་པོ་ཞིག་
ཕོག་གི་རེད། དེ་འདྲ་བྱུང་སྐབས་རྒྱལ་སྤྱིའི་མ་ལག་ཁྲོད་ཀྱི་རྒྱལ་ཁབ་གཞན་གང་
རུང་གིས་རྩོད་རྙོག་དེ་དལ་དུ་གཏོང་བའི་གོ་སྐབས་མེད། རྒྱུ་མཚན་ནི་འགྲན་རྩོད་
བྱེད་མཁན་གཉིས་ནི་འཛམ་གླིང་ཐོག་གི་སྟོབས་འབྱོར་ཆེ་ཤོས་ཀྱི་རྒྱལ་ཁབ་གཉིས་
ཡིན་པ་དང༌། ཁོང་གཉིས་ཀའི་སྟོབས་ཤུགས་ཀྱི་རྒྱ་ཁྱོན་དེར་རྒྱལ་ཁབ་གཞན་ནམ།
ཡང་ན། རྒྱལ་ཁབ་མང་པོ་མཉམ་འབྲེལ་བྱས་ཀྱང་སྟངས་འཛིན་བྱེད་རྒྱུ་དཀའ། དེར་
མ་ཟད། འགྲན་རྩོད་བྱེད་མཁན་རྣམས་ལ་སྤྱི་མཚུངས་ལྟར་དུ་འགྲན་རྩོད་བྱེད་པའི་
བོངས་ཚད་དང་མགྱོགས་ཚད་ཆེ་རུ་འགྲོ་བཞིན་ཡོད། རྒྱ་ནག་ཕྱོགས་ནས་འགྲན་
རྩོད་ཀྱི་རྣམ་འགྱུར་ག་ཚོད་བསྟན་པ་དེ་ཙམ་གྱིས་ཨ་རིའི་ཕྱོགས་ནས་མཁྲེགས་
བཟུང་བྱས་ཐོག་རྨང་གཞིའི་ཁྱད་པར་ཁག་ལ་བསམ་ཤེས་བྱེད་པ་ལས་ལྡོག་སྟེ་
རྣམ་འགྱུར་ལ་དེའི་ཚོད་ཀྱི་ལན་འདེབས་བྱེད་ངེས་ཡིན་པ་དང་། འགྲན་རྩོད་ཀྱི་སྒུལ་
ཤུགས་ག་ཚོད་ཆེ་བ་དེ་ཙམ་གྱིས་ཕྱོགས་གཉིས་ནས་ཕྱིར་སྣུར་རམ་ཕམ་ཁའི་རྣམ་
པའི་ཐོག་ནས་གྲོས་མོལ་བྱེད་རྒྱུ་ཧ་ཅང་དཀའ། དོན་དངོས་ཐོག་གང་མགྱོགས་ངང་
ཕྱོགས་གཉིས་ནས་རྩོད་རྙོག་གི་འཕར་ཚད་དལ་བར་བཏང་ནས་ཕན་ཚུན་ལ་བསྟུན་
མཁས་བྱེད་རྒྱུ་ཞིག་ཡོང་མི་སྲིད་པ་ལྟ་བུ་རེད།
མྱུར་བོའི་རྩོད་རྙོག
འགྲན་རྩོད་ཀྱི་སྒུལ་ཤུགས་དལ་བོའི་ངང་འཕེལ་འགྱུར་ཡོང་བ་ནི་འབྱུང་སྲིད་པའི་
སྔོན་དཔག་གཅིག་པོ་དེ་མ་རེད། སྨོས་མ་དགོས་པ་ཞིག་ལ། སྔོན་དཔག་གཞན
དེ་ནི་ང་ཚོ་ལ་ཉེན་བརྡ་ཆུང་ཆུང་ཞིག་དང་ཆབས་ཅིག་ཚབས་ཆེའི་གཉན་འཕྲང་
གི་མེ་ལྕེ་འབར་བའི་ཁྲོད་དུ་གང་མགྱོགས་ལྷུང་རྒྱུ་དང༌། ཐ་ན་དམག་འཁྲུག་ཀྱང་
བྱེད་སྲིད་པ་དེ་རེད། རྒྱ་ནག་དང་མཉམ་དུ་དམག་འཁྲུག་ཤོར་ཉེན་ཡོད་པའི་གནས་
སྟངས་ཤེས་རྒྱུ་ནི་ཨ་རིའི་རྒྱ་ནག་ཐོག་གི་གདམ་ཀའི་གཙོ་བོ་ཡིན། དམག་འཁྲུག་
ཅིག་ལས་སླ་བོའི་སྒོ་ནས་འགོ་འཛུགས་བྱེད་སྲིད་ཀྱང་། མཇུག་བསྡུ་རྒྱུ་ནི་ཧ་ཅང་
དཀའ་ཚེགས་ཆེ་བ་ཞིག་ཡིན། ཨ་རིར་མཚོན་ན་དེའི་མཇུག་འབྲས་ནི་ཚབས་ཆེ་
བའི་བྱུས་ཉེས་ཡིན། དེ་ནས་ཉེན་ཁ་འདི་ཆུང་དུ་གཏོང་རྒྱུ་ནི་རྒྱ་ནག་ཐོག་འཛིན་པའི་
གདམ་ཀའི་ཁྲོད་ཨ་རིས་དམིགས་ཡུལ་གྱི་ལྟེ་བར་འཛིན་དགོས། འོན་ཀྱང་ཨ་རྒྱའི་
དམག་འཁྲུག་སྐོར་ནི་ཨ་རི་བ་རྣམས་ཀྱི་བགྲོ་གླེང་ནང་དམིགས་བསལ་གྱི་བརྗོད་
གཞིར་གྱུར་མེད།
ཕྱོགས་གཅིག་བཤད་ན་ཨ་རིས་ད་ལྟའི་བར་དུ་ཨ་རིའི་དམག་དཔུང་དང་
བསྡུར་ནས་རྒྱ་ནག་གི་དམག་དཔུང་ནུས་སྟོབས་ལ་ཚོད་རྩིས་དམའ་བོ་བརྒྱབ་
ཡོད་པ་དང༌། ཕྱོགས་གཞན་ཞིག་ནས་སྟོབས་ཤུགས་ཆེ་ཤོས་ཀྱི་རྒྱལ་ཁབ་གཉིས་
དབར་གྱི་དམག་འཁྲུག་དེ་བློ་ཡུལ་དུ་འཆར་མི་ཐུབ་པ་ཞིག་ཡིན་པས་རེད། ང་ཚོས་
གྲང་དམག་རྗེས་ནས་ཨ་རི་དང་རྒྱ་ནག་དབར་གྱི་རྩོད་རྙོག་གཞི་རྒྱ་ཆེན་པོ་དེ་འདྲ་
བྱུང་བ་ནི་མཐོང་མེད། འོན་ཀྱང་དེ་འདྲ་མི་ཡོང་བའི་ངེས་པ་མེད། གང་ལྟར་ཀྱང་
ཉེན་ཁ་ཆེན་པོ་ཞིག་བཟོ་བཞིན་ཡོད་པས། ང་ཚོས་ནུས་ཚོད་ཀྱིས་ཡོང་སྲིད་པའི་
གནས་ཚུལ་ལ་ཞིབ་འཇུག་མཐར་ཕྱིན་བྱེད་རྒྱུ་གལ་ཆེན་པོ་རེད།
དང་པོ་ང་ཚོས་ངོས་འཛིན་ཐུབ་དགོས་པ་ཞིག་ནི། ཨ་རི་དང་རྒྱ་ནག་གཉིས་
གཏན་ཁེལ་མེད་པའི་དུས་ཚོད་ཅིག་གི་ནང་ཉེན་བརྡ་ཆུང་ཆུང་ཞིག་ལས་མེད་པར་
ཞི་བདེ་རྒྱ་མཚོའི་ནུབ་ཕྱོགས་སུ་རྩོད་རྙོག་ནང་ལྷུང་སྲིད་པ་དེ་རེད། གནད་དོན་མ
འདྲ་བ་ཁ་ཤས་ཀྱི་དབང་གིས་ཉེན་བརྡ་ཙམ་ཡང་མེད་པའི་ཐོག་སྡང་དགྲའི་མེ་སྟག་
མཆེད་པར་འགྱུར། ཐེ་ཝན་མཚོ་འགག་ནི་རྒྱུན་རིང་པོ་ཞིག་ནས་ཉེན་ཁའི་ནང་ཡོད་
པ་དང༌། མཚོ་ངོགས་ཕྱོགས་གཉིས་ཀྱི་འཕེལ་ཕྱོགས་ཀྱིས་ཁོ་ཚོ་སྐྱི་གཡའ་བའི་
ལམ་ཁ་ཞིག་ཏུ་འདེད་བཞིན་ཡོད། འོན་ཀྱང་། ཉེ་བའི་ཆར་པེ་ཅིང་དང་ཐེ་པེ་ཕྱོགས་
ཀྱི་འབྲེལ་བ་དེ་ནི་ལྷག་བསམ་ཟོལ་མེད་ཀྱི་རྣམ་པར་གནས་ཡོད་པ་དང་། དེ་བཞིན།
གནད་དོན་གཞན་ཁ་ཤས་ཀྱིས་རྩོད་རྙོག་གི་ཉེན་ཁ་ཆེན་པོ་ཞིག་སྤྲོད་ཀྱི་ཡོད། རྩོད་
རྙོག་དེ་དག་གི་ཁྲོད་དུ། ལྷོ་རྒྱ་ནག་རྒྱ་མཚོའི་མངའ་ཁུལ་གྱི་ས་ཆུའི་བདག་དབང་
སྐོར་དང༌། ཨ་རིའི་མཚོ་དམག་གིས་རྒྱ་ནག་གི་དམིགས་བསལ་དཔལ་འབྱོར་གླིང་
དུ་དམག་སྦྱོང་། མཚོ་སེར་པོའི་ (YELLOW SEE) ཁུལ་དུ་ཨ་རིའི་མཚོ་དམག་
གི་དམག་སྦྱོང་། ཤར་རྒྱ་ནག་རྒྱ་མཚོའི་ནང་རྒྱ་ནག་དང་ཉི་ཧོང་དབར་གྱི་མཚོ་ཁུལ་
ཁྱབ་ཁོངས་བཅས་ཀྱི་རྩོད་གླེང་བཅས་ཚུད་ཀྱི་ཡོད།
གནས་སྟངས་དེ་དག་རེ་རེའི་ནང་དུ་ཕན་ཚུན་ངོས་ལེན་མི་བྱེད་པའི་སྒུལ་
ཤུགས་གཙོ་བོ་ནི་དངོས་ཡོད་ཀྱི་གནད་དོན་ཁག་མིན་པར། ཕྱོགས་གཉིས་ཀྱིས་
དེ་ནི་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་འདི་རང་ཉིད་ཀྱི་གནས་བབས་ལ་
ཉམས་ཚོད་ལེན་གྱི་ཡོད་པར་མཐོང་གི་ཡོད། གནས་བབས་ཀྱི་ཁེ་ཕན་ལ་ཐུག་དུས་
འགྲན་རྩོད་བྱེད་མཁན་སུས་ཀྱང་གྲུབ་འབྲས་ལ་ངོས་འཛིན་བྱེད་རྒྱུ་ཧ་ཅང་དཀའ།
གང་ལྟར་གནས་ཚུལ་ཆུང་ཚགས་རིགས་ལ་ཡང་ཕྱོགས་གཉིས་ཀྱིས་རྒྱལ་ཕམ་གྱི་
འགྲེལ་བཤད་རྒྱག་པ་དང༌། ཨ་རྒྱ་གཉིས་དབར་དུ་འགྲན་རྩོད་བྱེད་ཤུགས་ཆེ་བ་
དེ་ཙམ་གྱིས། ཐབས་ཇུས་ཀྱི་འབྲེལ་ལམ་ཚང་མ་མགོ་རྙོག་དང་སྒྲོ་འདོགས་ཆེ་རུ་
གཏོང་གི་རེད། ཕན་ཚུན་ལ་འབྲེལ་བ་བྱེད་ཐེངས་རེ་རེ་བཞིན་སྟོབས་ཤུགས་ལ་
ཉམས་ཚོད་ལེན་པར་མཐོང་ནས་རྩོད་རྙོག་གི་སྒུལ་ཤུགས་ལ་སྔོན་འགོག་བྱེད་རྒྱུ་
ཧ་ཅང་དཀའ། སྣང་བརྙན་སྐོར་གྱི་དྲི་བ་རྣམས་ལ་སྔོན་ཚུད་ནས་གནད་དོན་འདི་
དག་ལ་རྐྱ་འཐབ་ཟིན་པ་དང་དེ་དག་ལ་བརྟེན་ནས་རྙོག་དྲ་ཆུང་ཙག་གིས་ཀྱང་
དམག་འཁྲུག་སློང་སྲིད།
གཉིས་པ། ཨ་རྒྱ་དབར་གྱི་རྙོག་དྲ་ཆུང་ཆུང་དག་ལ་ཡང་བསམ་ཡུལ་ལས་
འདས་པའི་མཇུག་འབྲས་ངན་པ་དང༌། དེ་ཡིས་འབྲེལ་ལམ་གྱི་རྨང་གཞིར་གཏན་
འཇགས་ཀྱི་འགྱུར་བ་གཏོང་སྲིད། གལ་སྲིད་ཕྱོགས་གཉིས་འཁྲུག་རྩོད་ལས་གཡོལ་
ཐུབ་པ་ཡིན་ན་ཡང་། ད་ལྟ་ནང་བཞིན་འགྲན་རྩོད་ཡོད་ཀྱང་མཉམ་ལས་དང་གཅིག་
ལ་གཅིག་བརྟེན་གྱི་གནས་བབས་ལ་བསྐྱར་ལོག་ཡོང་བའི་གོ་སྐབས་ཧ་ཅང་དཀོན།
ལྷག་པར་དུ་འབྲེལ་ལམ་ཡང་གང་མགྱོགས་སྒོས་གྲང་དམག་སྐབས་ཀྱི་འགྲན་རྩོད་
ལྟ་བུར་གྱུར་ནས་ཕྱོགས་གཉིས་ཀྱི་ཡིད་ཆེས་བརླག་འགྲོ་བ་དང༌། གཏིང་ཟབ་ས་
ནས་མི་མཐུན་པའི་ཕྱོགས་ཀྱང་མངོན་གསལ་ཇེ་དོད་དུ་འགྲོ་རྒྱུ་རེད། དམག་འཁྲུག་
ཆུང་ཆུང་ཞིག་བརྒྱབ་པས་ཀྱང་། ཨ་རྒྱ་གཉིས་ཀྱིས་བརྟན་བརླིང་དང་མཉམ་ལས་
ཅན་གྱི་འབྲེལ་བ་ཞིག་འཛུགས་ཐུབ་པའི་རེ་བ་རྩ་མེད་དུ་གཏོང་གི་རེད། དེ་འདྲ་བྱུང་
བ་ཡིན་ན་ཚང་མའི་རེ་འདུན་ནི་མུན་ནག་གི་རང་བཞིན་ལས་མ་འདས།
ད་དུང་ངོས་འཛིན་བྱེད་རྒྱུ་གལ་ཆེན་པོ་ཞིག་ནི། ཨ་རྒྱའི་དབར་ལྟོས་ས་ལྟོས་
འཇོག་གིས་འཁྲུག་རྩོད་ཆུང་ཆུང་ཞིག་བྱུང་བ་ཡིན་ན་ཡང་། དེ་ཡིས་ཐད་ཀར་མངའ་
ཁུལ་དེ་དང་འཛམ་གླིང་ཁྱོན་ཡོངས་ལ་བཞག་པའི་གནོད་སྐྱོན་གྱི་མཇུག་འབྲས་
ངན་པ་ནི་བསམ་ཡུལ་ལས་འདས་པ་ཞིག་ཡིན། ཨ་རྒྱའི་དབར་གྱི་ཚོང་འབྲེལ་དང་
དངུལ་རྩིས་ཕར་ཚུར་སྤྲོད་ལེན་ཡང་ཡོངས་སུ་མཚམས་འཇོག་བྱེད་པར་མ་ཟད།
རྒྱ་ནག་དང་ཚོང་འབྲེལ་ཡོད་ས་ཚང་མར་མཚམས་འཇོག་བྱེད་པ་སྨོས་ཅི་དགོས།
ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་གྱི་མཚོ་ཐོག་སྐྱེལ་འདྲེན་དུས་ཚོད་གང་
འཚམ་རིང་ལ་མཚམས་འཇོག་ཡོང་སྲིད་པ་དང༌། ཨེ་ཤེ་ཡ་དང་འཛམ་གླིང་གང་
སའི་ཨ་རིའི་མཐུན་གྲོགས་རྒྱལ་ཁབ་རྣམས་ཀྱིས་ཨ་རིའི་དགྲ་བོ་དང་མཉམ་དུ་ཚོང་
ལས་མཚམས་འཇོག་ཡོང་བའི་གནོན་ཤུགས་ཆེན་པོ་ཞིག་སླེབས་ཀྱི་རེད། འཁྲུག་
རྩོད་དེ་བདུན་ཕྲག་ཁ་ཤས་ནང་དུ་མཚམས་བཞག་པ་ཡིན་ན་ཡང་འཛམ་གླིང་གི་
དཔལ་འབྱོར་ལ་བཞག་པའི་མཇུག་འབྲས་ནི་བརྗོད་མི་ཐུབ་པ་ཞིག་ཡིན། གལ་
སྲིད་ཟླ་བ་ཁ་ཤས་ལ་འགྱངས་པ་ཡིན་ན་འཛམ་གླིང་གི་ཚོང་ལས་དང་དངུལ་རྩིས་
ཀྱི་སྒྲོམ་གཞི་ལ་ཁྱོན་ཡོངས་ནས་གཏོར་བཤིག་ཆེན་པོ་ཞིག་ཐེབས་ངེས་རེད།
གཉན་འཕྲང་གི་རྣམ་པ་ཞིག
འདས་པའི་ལོ་ཤས་རིང་རྒྱ་ནག་གིས་ལྷོ་རྒྱ་ནག་རྒྱ་མཚོའི་མངའ་ཁུལ་གྱི་མཚོ་
ཁུག་དང་ས་ཁུལ་གྱི་བདག་དབང་ཁོང་ཚོར་ཡོད་སྐོར་ནན་རྩོད་བྱས་པར་ཨ་རིའི་
ཕྱོགས་ནས། ཝེ་ཐི་ནམ་དང་ཧྥི་ལི་ཕིན་གྱིས་གཙོས་བདག་དབང་རྩོད་ལེན་བྱེད་
མཁན་རྣམས་ལ་རྒྱབ་སྐྱོར་བྱེད་ཤུགས་ཆེ་རུ་བཏང་ནས་ལན་འདེབས་བྱས་ཡོད།
ཨ་རི་དང་རྒྱ་ནག་ཕྱོགས་གཉིས་ནས་འདི་ལྟར་རྒྱན་རྩེད་བྱས་པ་ཡིན་ན། ཁེ་གྱོང་
ལ་འབྲེལ་བ་ཡོད་པའི་དངོས་ཡོད་ཀྱི་གནད་དོན་རྣམས་གལ་ཆུང་དུ་བརྩིས་ནས་
ཕྱིའི་རྣམ་པ་གལ་ཆེ་རུ་བརྩི་རྒྱུ་རེད། འདིས་གནས་སྟངས་ཉེན་ཚབས་ཇེ་ཆེར་
གཏོང་གི་ཡོད། ད་ལྟ་པེ་ཅིང་དང་ཝ་ཞིན་ཊོན་གཉིས་ནས་རྒྱལ་ཕམ་གང་རུང་མ་
བྱུང་བར་དུ་ཕྱིར་འཐེན་བྱེད་མི་ཐུབ་པའི་གནས་སྟངས་ཤིག་ལ་ཕྱོགས་ཡོད། གལ་
སྲིད་རྒྱ་ནག་གིས་ཕྱིར་བཤོལ་བརྒྱབ་པ་ཡིན་ན་ཨ་རི་ནི་ཨེ་ཤེ་ཡའི་མངའ་ཁུལ་དུ་
མཚོ་དམག་གི་ཟིལ་ཤུགས་ཆེ་ཤོས་ཡིན་པར་ར་སྤྲོད་བྱས་པ་ཡིན་ལ། གལ་སྲིད་
རྒྱ་ནག་གིས་(Hanoi or Manila) ཝེ་ཐི་ནམ་དང་ཧྥི་ལི་ཕིན་གཉིས་ལ་གནོན་
ཤུགས་སྤྲད་པར་ཨ་རིས་རོགས་སྐྱོར་མ་བྱས་པ་ཡིན་ན། པེ་ཅིང་གི་མངའ་ཐང་དར་
བ་ཞིག་ཏུ་ཁུངས་སྐྱེལ་ར་སྤྲོད་བྱས་པ་ལྟ་བུ་ཡིན། ཨ་རིའི་ཕྱོགས་ནས་ཨེ་ཤེ་ཡའི་
མངའ་ཁུལ་གྱི་མཚོ་དམག་སྟོབས་ཤུགས་ཆེ་ཤོས་ཡིན་ཚུལ་བརྗོད་པའི་སྣང་བརྙན་
ལ་སྐྱོན་རྒྱག་གི་ཡོད། དེ་བས་ཨ་རྒྱ་གཉིས་ཀྱི་དབར་དུ་བྲག་རི་ཁ་ཤས་དང་མཚོ་
ཁུག་ཁ་ཤས། ལྷག་པར་དུ་ས་སྣུམ་དང་རྡོ་རླངས་ཙམ་མ་ཡིན་པར་ཁེ་གྱོང་ཆེན་པོ་
ཞིག་ལ་ཐུག་གི་ཡོད། རྒྱབ་ལྗོངས་འདི་དག་ལ་མ་བལྟས་པར་གལ་སྲིད་མ་འོངས་
པར་རྒྱ་ནག་དང་ཝེ་ཐི་ནམ་གཉིས་ཀྱི་རྩོད་རྙོག་ལ་འཕེལ་འགྱུར་བྱུང་བ་ཡིན་ན་ག་
རེ་འབྱུང་གི་རེད་དམ། དཔེར་ན། རྒྱ་ནག་གི་མཚོ་དམག་གིས་ལྷོ་རྒྱ་ནག་རྒྱ་མཚོའི་
མངའ་ཁུལ་གྱི་རྩོད་རྙོག་ཅན་གྱི་སེ་པེ་ཌེ་ལེས་(Spratly Islands) མཚོ་ཁུལ་དུ་
ཡོད་པའི་ཝེ་ཐི་ནམ་གྱི་ས་འགུལ་རྟོག་ཞིབ་པར་ཇུས་གཏོགས་བྱས་པ་དང༌། དེའི་
ལན་དུ་ཝེ་ཐི་ནམ་ཕྱོགས་ནས་རྒྱ་ནག་གི་མཚོ་གྲུ་ལ་མེ་མདའ་བརྒྱབ་པ། རྒྱ་ནག་
ཕྱོགས་ནས་དེའི་ལན་འདེབས་ལྟ་བུར་མེ་མདའ་བརྒྱབ་ནས་དམག་འཐབ་ཆུང་ཙག་
གི་འགོ་བཙུགས་པ། རྒྱ་ནག་ཕྱོགས་ནས་རྩོད་རྙོག་ས་ཁུལ་དེར་དམག་དཔུང་རྒྱ་
ཆེ་རུ་བཏང་བ། དུས་མཚུངས་སུ་ཝེ་ཐི་ནམ་ཕྱོགས་ནས་ཨ་རིའི་རྒྱབ་སྐྱོར་བཙལ་
བ་ཡིན་ན། ཨ་རིར་ཝེ་ཐི་ནམ་ལ་རྒྱབ་སྐྱོར་བྱེད་དགོས་པའི་གྲོས་མཐུན་གྱི་འོས་
འགན་མེད་ཀྱང༌། ཝེ་ཐི་ནམ་ལ་རྒྱབ་སྐྱོར་ཆེད་རྒྱ་ནག་གི་ཁ་གཏད་ལྟ་བུར་ལངས་
པ་ཡིན་ན། ཨ་རི་དོན་དངོས་ཐོག་ཅི་བྱ་གཏོལ་མེད་ཀྱི་གནས་སུ་བསྐྱལ་ཡོད། ཁོ་
ཚོས་ཝེ་ཐི་ནམ་ལ་རྒྱབ་སྐྱོར་བྱས་པ་ཡིན་ན་རྒྱ་ནག་དང་ལྷན་དུ་རྩོད་རྙོག་ནང་ལྷུང་
བའི་ཉེན་ཁ་ཡོད་པ་དང༌། གལ་སྲིད་ཕྱིར་བཤོལ་བྱས་པ་ཡིན་ན་ཨ་རི་ནི་རྒྱ་ནག་
གི་ཁ་གཏད་དུ་ལངས་མཁན་གྱི་ཡིད་བརྟན་ཆོག་པའི་མཐའ་ལྕགས་དེ་ཡིན་པའི་
སྣང་བརྙན་ལ་སྐྱོན་རྒྱག་གི་རེད། ཝ་ཞིན་ཊོན་གྱིས་སེམས་ཁྲལ་བྱེད་ས་ནི་ཝེ་ཐི་
ནམ་གཅིག་པོ་མ་ཡིན་པར་། མེ་ནེ་ལ། སིང་རྒ་ཕོར། འཇུ་ཁར་ཌ་དང༌། ཐ་ན་ལྡི་
ལི་དང་སོལ། ཀྲོག་ཀྱོ་བཅས་ཀྱི་ནང་ཨ་རིའི་རྒྱལ་ཁབ་འདི་ཨེ་ཤེ་ཡའི་མངའ་ཁུལ་
གྱི་སྟོབས་ཆེན་རྒྱལ་ཁབ་ཅིག་ཡིན་པའི་གནས་སྟངས་སྐྱོ་རུ་བཏང་བ་ཡིན།  ཨ་
རིའི་སེམས་འཚབ་ཆེ་ཤོས་ནི་པེ་ཅིང་གི་མདུན་དུ་ཁོ་ཚོས་ཕྱིར་སྣུར་བྱས་པའི་
སྣང་བརྙན་དེ་ཡིན། འདི་ནི་ནུབ་ཞི་བདེ་རྒྱ་མཚོའི་མངའ་ཁུལ་དུ་ད་ལྟའི་བར་དུ་ཝ་
ཞིན་ཊོན་གྱིས་ལག་བསྟར་བྱེད་བཞིན་པའི་མཚོ་དམག་སྟོབས་ཤུགས་ཆེན་པོ་དེ་
རྒྱ་ནག་དང་མཉམ་སྤྱོད་བྱེད་དགོས་པ་དེ་ཡིན། དེ་ལྟར་བྱས་པ་ཡིན་ན་རྒྱལ་ནང་
གི་སྲིད་དོན་པ་ཚོས་སྐད་ཅོར་རྒྱག་གི་ཡིན་པས། ཝེ་ཐི་ནམ་ལ་རོགས་སྐྱོར་བྱེད་
ཀྱི་མིན་ཟེར་རྒྱུ་ཧ་ལམ་ཡོང་མི་སྲིད་པ་ལྟ་བུ་ཞིག་ཡིན་པས་ཁོང་ཚོར་རོགས་སྐྱོར་
ཁས་ལེན་བྱེད་དགོས་པར་འགྱུར།
ཁས་ལེན་བྱས་པ་ཡིན་ན་ཨ་རིས་ག་རེ་བྱེད་ཐུབ་ཀྱི་རེད་དམ། ལོ་ལྔ་བཅུའི་
གོང་ལ་ཡིན་ན་ལན་འདེབས་བྱེད་རྒྱུ་ལས་སླ་བོ་རེད། ཨ་རིའི་ཞི་བདེ་རྒྱ་མཚོའི་
མངའ་ཁུལ་གྱི་དམག་སྤྱི་ཆེན་མོས་གནམ་གྲུ་འཁྱེར་ཐུབ་པའི་མཚོ་དམག་ཁག་ཅིག་
ལྷོ་རྒྱ་ནག་རྒྱ་མཚོའི་ནང་དུ་རྔམ་བརྗིད་ལྡན་པའི་ངང་བཏང་ནས། འགྲན་ཟླ་མེད་
པའི་མཚོ་ཐོག་གི་རྔམ་སྟོན་དེས་རྒྱ་ནག་གིས་བྱ་སྤྱོད་སྤེལ་བར་བཀག་འགོག་ཐུབ་
པའི་གདེང་ཚོད་ཡོད། འོན་ཀྱང་། ད་ལྟ་དེ་འདྲའི་ལས་སླ་བོ་ཞིག་མིན། ཨ་རིའི་མཚོ་
དམག་གི་གྲུ་གཟིངས་ཆེན་པོ་རྣམས་ལྷོ་རྒྱ་ནག་རྒྱ་མཚོའི་ནང་སྐྱོད་ཐུབ་མོད། འོན་
ཀྱང་ལེའུ་བཞི་པའི་ནང་མཐོང་གསལ་ལྟར་ལོ་ལྔ་བཅུའི་སྔོན་དང་བསྡུར་ན་རྒྱ་ནག་
གིས་ཚུར་དམག་གྲུ་གང་རུང་ཞིག་གཏོར་རྒོལ་གཏོང་བར་གོ་སྐབས་ཆེན་པོ་ཡོད།
ཨ་རིའི་མཚོ་དམག་གིས་ཁོང་ཚོས་དང་པོར་ཕར་རྒོལ་མ་བྱས་པ་ཡིན་ན་རྒྱ་
ནག་གིས་ཨ་རིའི་དམག་གྲུར་ཚུར་གཏོར་རྒོལ་གཏོང་གི་མིན་པའི་ཚོད་རྩིས་བྱེད་
སྲིད་མོད། དེ་འདྲ་ཡིན་ན་དམག་གྲུ་དེ་དག་གང་གི་ཆེད་དུ་བེད་སྤྱོད་གཏོང་དགོས་
སམ། དམག་གྲུ་དེ་དག་ལ་གླགས་རྙེད་སླ་བོ་ཡོད་པ་དེས། ཨ་རིའི་དམག་དཔུང་
ལ་སྟོབས་ཤུགས་སྤྲོད་པ་ལས་ལྡོག་སྟེ་གནོན་ཤུགས་སྤྲོད་ཀྱི་ཡོད། གང་ཡིན་ཟེར་
ན༑ དེ་དག་སྲུང་སྐྱོབ་ཀྱི་དགོས་མཁོའི་དབང་གིས་རྩོད་རྙོག་སྐབས་སུ་ལས་འགུལ་
སྤེལ་བར་སེམས་ཤུགས་གཅོག་པའམ་བཤོལ་འདེབས་བྱེད་རྐྱེན་དུ་འགྱུར་གྱི་ཡོད་
པས་རེད། ཨ་རིས་བར་འདུམ་བྱས་པ་ཡིན་ན་རྒྱ་ནག་གིས་འཁོན་ལན་བསློགས་
ཏེ་དམག་གི་གྲུ་གཟིངས་ལ་གཏོར་རྒོལ་བྱེད་པའི་བློ་འཚབ་ཡོད་པ་ངོས་ཟིན་ནས།
རྒྱ་ནག་ཕྱོགས་ནས་མུ་མཐུད་ཝེ་ཐི་ནམ་གྱི་དམག་དཔུང་གི་ཁ་གཏད་དུ་ལངས་
ཐུབ་ཀྱི་རེད། དེ་བས་གྲུ་གཟིངས་དམག་དཔུང་བཀོད་བཤོམས་བྱེད་པ་ནི་སྟོབས་
ཤུགས་ངོམ་ས་ཞིཞིག་མ་ཡིན་པས་སྟོབས་མེད་རང་བཞིན་གསལ་སྟོན་བྱས་པ་ཞིག་
ཏུ་འགྱུར་གྱི་ཡོད་པ་དང༌། ཝེ་ཐི་ནམ་ལ་རྒྱབ་སྐྱོར་བྱས་པའི་མཇུག་འབྲས་ངན་པ་
ལས་གཡོལ་བའི་རེ་བ་རྣམས་གང་ལྟར་འགྲུབ་ཀྱི་མ་རེད།
བློ་ཡུལ་ལས་འདས་པའི་མཐའ་སྡོམ་ནི་ཁོང་ཚོས་ཨེ་ཤེ་ཡའི་ནང་གི་མཐུན་
གྲོགས་རྣམས་ལ་རྒྱབ་སྐྱོར་བྱེད་འདོད་པར་ཡིག་ཚད་དམ་ལྟ་ཚོད་བཏང་བ་ཡིན་
ན༑ རྒྱ་ནག་དང་མཉམ་དུ་དམག་འཁྲུག་བརྒྱབ་པ་ཁོ་ནས་ཨ་རིས་རང་ཉིད་ཀྱི་ཨེ་
ཤེ་ཡའི་མངའ་ཁུལ་གྱི་གནས་བབས་སྲུང་སྐྱོབ་བྱེད་ཐུབ། དེ་བས་དམག་གྲུ་ཆེན་
པོ་དེ་དག་གི་ཐོག་ནས་གནམ་གྲུ་བཏང་སྟེ་རྒྱ་ནག་གི་དམག་གྲུ་ཁ་ཤས་རྒྱ་མཚོའི་
ནང་བྱིང་བཅུག་པ་ཡིན་ན། པེ་ཅིང་ཕྱོགས་ནས་ལན་ཇི་ལྟར་འདེབས་ཀྱི་རེད་དམ།
ཁོ་ཚོ་ལ་ཡང་ཝ་ཞིན་ཊོན་ལ་འཕྲད་པའི་དཀའ་ངལ་གཅིག་མཚུངས་འཕྲད་ཀྱི་
ཡོད། གལ་སྲིད་ཁོ་ཚོས་ཕྱིར་བཤོལ་བྱས་པ་ཡིན་ན་ཁོ་ཚོའི་ཨེ་ཤེ་ཡའི་ནང་གི་
མཚོ་དམག་གི་སྟོབས་ཤུགས་ཐོག་འགོ་འཁྲིད་མཁན་ཡིན་པའི་སྣང་བརྙན་ལ་སྐྱོན་
རྒྱག་པར་མ་ཟད། རྒྱ་ནག་ནང་ཁུལ་གྱི་མི་མང་ལ་ཁོང་ཁྲོ་དྲག་པོ་སློང་རྒྱུ་ཡིན་པ་ཐེ་
ཚོམ་མི་དགོས། རྒྱ་ནག་གི་འགོ་ཁྲིད་ཚོར་མཚོན་ན། རྒྱ་དམག་གི་མཚོ་གྲུ་གཏོར་
བར་རྒོལ་ལན་མི་སློག་ཐབས་མེད་ཡིན། དེ་བས་ཁོ་ཚོས་ཨ་རིའི་མཚོ་གྲུ་ཞིག་
གཏོར་དགོས་པར་འགྱུར། གལ་སྲིད་ཁོ་ཚོ་གྲུང་པོ་ཡིན་ན་གྲུ་གཟིངས་ཆེན་པོ་
མ་ཡིན་པར་དམག་གྲུ་ཅུང་ཟད་ཆུང་བའི་རིགས་ཤིག་གཏོར་གྱི་རེད། ང་ཚོས་གྲུང་
པོ་ཡོད་པའི་རེ་བ་རྒྱག་གི་ཡོད། གལ་སྲིད་གྲུ་གཟིངས་ཆེན་པོ་ཞིག་གཏོར་བ་ཡིན་
ན༑ རྩོད་རྙོག་སེལ་བའི་རེ་བ་ལ་རྫོགས་ཚིག་བྲིས་པ་རེད། གལ་སྲིད་ཁོ་ཚོས་
དམག་གྲུ་དཀྱུས་མ་ཞིག་གཏོར་བ་ཡིན་ན། ད་དུང་རེ་བ་ཆུང་ཆུང་ཞིག་ཡོད་པ་རེད།
ཕྱོགས་གཉིས་ཀྱིས་ཐབས་ཇུས་ལྡན་པའི་ཕྱི་འབྲེལ་དང་སྲིད་དོན་གྱི་བློ་སྤོབས་ཅན་
རྣམས་མཐའ་མའི་ཉེན་ཁ་ལས་སྐྱོབ་ཐུབ་སྲིད། ཡིན་ན་ཡང༌། འདི་དག་གིས་ཕྱོགས་
གཉིས་ཀྱི་མི་མང་གི་ཁོང་ཁྲོ་དང་བློ་འཚབ་མཉམ་དུ་སྲིད་གཞུང་འཁྲུག་རྐྱེན་ཕྱོགས་
སུ་འཐེན་མི་འགྲོ་བའི་ངེས་པ་མེད།
འདི་ནས་བཟུང་དམག་འཁྲུག་ཆེན་པོ་ཞིག་འགོ་འཛུགས་བྱེད་རྒྱུ་ནི་དུས་
ཚོད་ཐུང་ངུ་དང་རྣོ་ངར་ཅན་ཞིག་ཏུ་འགྱུར། ང་ཚོས་ལེའུ་བཞི་པའི་ནང་མཐོང་
གསལ་ལྟར། ཨ་རིས་རྒྱ་ནག་དང་དམག་འཐབ་འཆར་འགོད་བྱས་པ་ལྟར་གནམ་
མཚོའི་དམག་འཁྲུག་རྒྱག་གི་རེད། ཨ་རིའི་ཕྱོགས་ནས་ཕར་རྒོལ་བྱེད་སྟངས་ནི་
རྒྱ་ནག་གི་གནམ་དམག་དང་མཚོ་དམག་གི་རྟེན་གཞི་ལ་གཏོར་རྒོལ་ཆེན་པོ་ཞིག་
གཏོང་རྒྱུ་དང༌། དེས་ཁོ་ཚོའི་མཚོ་དམག་ལ་ཉེན་ཚབས་དེ་ཙམ་ཆེན་པོ་མེད་པའི་
འོག་དམག་འཁྲུག་རྒྱག་ཐུབ་ཀྱི་ཡོད། དམག་འཁྲུག་གི་འཆར་འགོད་འདི་བབསམ་
བློ་གཏོང་རྒྱུ་ཡོད་པ་ཞིག་ཡིན་ཡང༌། དེ་ལ་ཐབས་ཇུས་ཐོག་ནས་བརྗོད་ན་མཇུག་
འབྲས་ཚབས་ཆེན་པོ་ཞིག་ཡོད། གང་ཡིན་ཟེར་ན། དེས་ཨ་རིའི་ཕྱོགས་ནས་
ཐད་ཀར་རྒྱ་ནག་གི་སྐམ་སར་གཏོར་རྒོལ་སོགས་ཚུད་པའི་རྩོད་རྙོག་ཚད་མཐོན་
པོ་ཞིག་ལ་བསྐྱལ་རྒྱུ་ཡིན་པ་གཏན་ཁེལ་གྱི་ཡོད་པས། འཆར་འགོད་ཀྱི་ལྟ་ཚུལ་
དེ་གཅིག་པོ་ལས་ཀྱང་གསལ་པོར་མཐོང་ཐུབ་པ་ནི་རྩོད་རྙོག་དེ་ལོ་བཅུ་ཕྲག་ཁ་
ཤས་ནང་བྱུང་མ་མྱོང་བའི་དམག་འཁྲུག་ཆེན་པོ་ཞིག་དང༌། གཅིག་བྱས་ན་འཛམ་
གླིང་དམག་ཆེན་གཉིས་པའི་རྗེས་ཀྱི་དམག་འཁྲུག་ཆེ་ཤོས་སུ་འགྱུར་སྲིད། འོན་
ཀྱང༌། ཨ་རིའི་ཕྱོགས་ནས་རང་ཉིད་ཀྱི་ཁྱོན་ཡོངས་ཀྱི་ཐབས་ཇུས་དམིགས་ཡུལ་
འགྲུབ་མི་ཐུབ་པར་མ་ཟད། ཁོ་ཚོར་ཚད་བཀག་བཟོ་སྲིད། ད་དུང་དམག་འཁྲུག་
མང་པོ་དང་བསྡུར་ན། དམག་འཁྲུག་འདི་འགོ་འཛུགས་བྱེད་རྒྱུ་ལས་སླ་ཡང་མཇུག་
བསྡོམས་བྱེད་རྒྱུ་ཧ་ཅང་དཀའ།
མཇུག་མཐར། རྡུལ་ཕྲན་མཚོན་ཆའི་རྒྱ་ཁྱོན་ལ་ཅིག་ལྟོས་དང༌། ང་ཚོས་
གོང་དུ་བཤད་ཟིན་པའི་དམག་འཁྲུག་དེ་འདྲ་ཞིག་གི་ནང་རྡུལ་ཕྲན་མཚོན་ཆའི་ས་
མཚམས་གང་དུ་ཡོད་མེད་བསམ་བློ་ཞིག་བཏང་ན། རྩོད་རྙོག་དེ་འདྲའི་སྐབས་སུ་
ས་མཚམས་དེ་ང་ཚོས་གསལ་པོར་མི་ཤེས་པ་ནང་བཞིན་རྡུལ་ཕྲན་མཚོན་ཆའི་
འཛིན་སྐྱོང་གི་འགན་ཡོད་མཁན་ཚོས་ཀྱང་གསལ་པོ་ཞིག་མི་ཤེས། གྲང་དམག་
སྐབས་སུ་རྡུལ་ཕྲན་མཚོན་ཆ་བེད་སྤྱོད་གཏོང་ཕྱོགས་སྐོར་ལ་ཕྱོགས་གཉིས་ཀྱིས་
རྒྱ་ཁྱབ་ཏུ་བགྲོ་གླེང་དང་ས་མཚམས་ཡོད་པ་ཞིག་ཡིན་ཡང༌། ཨ་རི་དང་རྒྱ་ནག་
དབར་དུ་གནད་དོན་འདི་རིགས་ལ་གསལ་པོ་དེ་ཙམ་མེད་པར་མ་ཟད། ཕན་ཚུན་
གནས་ཚུལ་གོ་ནོར་ཐེབས་པའི་ཉེན་ཁ་ཧ་ཅང་ཆེན་པོ་ཡོད། གནམ་མཚོའི་དམག་
འཐབ་དེ་ལག་བསྟར་གྱིས་རྒྱ་ནག་ཐོག་ལ་དམག་བརྒྱབ་པ་ཡིན་ན། རྒྱ་ནག་ཕྱོགས་
ནས་རྡུལ་ཕྲན་མཚོན་ཆ་བེད་སྤྱོད་བཏང་སྟེ་ཨ་རིའི་དམག་གི་རྟེན་གཞི་དཔེར་ན་
རྒམ་ (GUAM) སོགས་ལ་ཚུར་རྒོལ་བྱེད་ཀྱི་མ་རེད་བསམ་པ་ནི་སྤྱང་གྲུང་ལྡན་པ་
ཞིག་མིན། ང་ཚོས་ལེའུ་བཞི་པའི་ནང་མཐོང་གསལ་ལྟར་དུ། རང་ཉིད་ཀྱི་རྡུལ་ཕྲན་
མཚོན་ཆ་ལྡན་པའི་མེ་ཤུགས་འཕུར་མདའ་བཏང་ནས་ཨ་རིའི་གྲོང་ཁྱེར་ཆེ་ཁག་ལ་
གཏོར་རྒོལ་བྱེད་སྲིད་པའི་རྒྱུ་མཚན་ལ་བསམས་ནས་རྒྱ་ནག་གི་འགོ་ཁྲིད་ཚོས་ཨ་
རིས་རྒྱ་ནག་ལ་རྡུལ་ཕྲན་མཚོན་ཆས་གཏོར་རྒོལ་མི་གཏོང་བའི་ཡིད་ཆེས་བྱེད་ཀྱི་
ཡོད་སྲིད། ཁོང་ཚོའི་ཚོད་དཔག་དེ་འགྲིག་གི་ཡོད་མེད་སུས་ཤེས་ཐུབ་བམ།
བགློ་གླེང་འདིའི་རིགས་ནི་ཚོད་དཔག་ཁོ་ན་ལས་མ་འདས་ཀྱང༌། ཚོད་
དཔག་བྱེད་པ་འདི་ཡང་ལས་ཀ་མེད་མཁན་ཚོས་ཉི་མ་འབུད་ཐབས་ཤིག་ག་ལ་
ཡིན། སྔོན་ཆད་མཁས་པ་ཞིག་གིས་“ཆག་འཇིག་ཉམས་ཉེས་ལ་ཚོད་དཔག་བྱེད་
མི་ཐུབ་མཁན་རྣམས་ལ། དེ་སྔོན་འགོག་བྱེད་པའི་ནུས་པ་མེད་” ཅེས་གསུངས་
ཡོད། ཨ་རིའི་དབུ་ཁྲིད་ཚོས་དམག་འཁྲུག་གི་ཉེན་ཁའི་གནས་སྟངས་གསལ་པོ་
ཤེས་པ་དང༌། ཁོང་ཚོའི་གདམ་ཀ་ཡིས་ཉེན་ཁ་དེ་ལ་ཤུགས་རྐྱེན་ཇི་ལྟར་སླེབས་
ཀྱི་ཡོད་མེད་མ་མཁྱེན་པ་ཡིན་ན། ཁོང་ཚོས་ཨ་རྒྱའི་དབར་གྱི་མ་འོངས་འབྲེལ་
ལམ་ལ་འགན་ཁུར་ཡོད་པའི་ཐག་གཅོད་ཅིག་གནང་མི་ཐུབ། དེ་བས་ཉེན་ཁ་འདི་
དག་དཔྱད་ཞིབ་ཀྱི་ཐབས་ལམ་ཡང་གནས་ཚུལ་ག་རེ་ཡིན་ན་ཡང་འབྱུང་སྲིད་པའི་
སྐོར་ལ་བསམ་བློ་གཏོང་རྒྱུ་དེ་རེད། ཉེན་ཚབས་འདི་དག་རྒྱང་རིང་པོ་ཞིག་དང་
ཡོང་མི་སྲིད་པ་ཞིག་མ་རེད། ཨེ་ཤེ་ཡའི་མངའ་ཁུལ་དུ་འཕེལ་རྒྱས་ལ་འགྲོ་བཞིན་
པའི་རྒྱ་ནག་གི་སྟོབས་ཤུགས་ལ་འགྲན་རྩོད་བྱས་པར་བརྟེན་ནས་ཉེན་ཁ་འདི་
དག་བདམས་པ་ཞིག་རེད། དེ་བས་གདམ་ཀ་འདིའི་ཐོག་ཤུགས་རྒྱག་མཁན་ཚོས་
རང་ཉིད་ནས་རྒྱ་ནག་དང་འབྲེལ་ལམ་ཐད་གདམ་ཀ་གཞན་ཡོད་པ་ཁག་ལས་ཨ་
རིར་ཉེན་ཁ་ཆུང་བ་ཡིན་པར་ལྟ་ཚུལ་འཛིན་གྱི་ཡོད་པ་རེད། ལྟ་ཚུལ་འདི་འདྲ་
ཡོད་མཁན་ཚོས་ངེས་པར་དུ་དམག་འཁྲུག་གི་ཉེན་ཁ་ངོས་འཛིན་གསལ་པོ་ཡོད་
པའི་ཐོག་ནས་གདམ་ཀ་གཞན་གྱི་སྐོར་ལ་གོ་རྟོགས་གཏིང་ཟབ་པོ་ཞིག་དགོས་
ངེས་ཡིན།

ལེའུ་བརྒྱད་པ།
ཨེ་ཤེ་ཡའི་གྲོས་མཐུན་ཞིག

སྒྲོམ་གཞི་གསར་པ་ཞིག
ཨ་རི་དང་རྒྱ་ནག་གཉིས་དགྲ་ཟླར་འགྱུར་བའི་ཉེན་ཁ་ཡོང་དོན་ནི། ཕྱོགས་གཉིས་
ཀར་མ་འོངས་པའི་འབྲེལ་ལམ་གནང་སྟངས་དང་ཨེ་ཤེ་ཡའི་མ་འོངས་པའི་གནས་
སྟངས་ཐད་འགལ་ཟླའི་ལྟ་ཚུལ་ཡོད་པས་རེད། ང་ཚོས་མཐོང་གསལ་ལྟར། ཨ་རིས་
སྣེ་ཁྲིད་པའི་སྒྲོམ་གཞི་དེ་ལ་མི་ལོ་བཞི་བཅུ་ལྷག་གི་རིང་གྲུབ་འབྲས་ལེགས་པོ་བྱུང་
ཡོད་པ་དང་གནས་སྟངས་དེ་ཨ་རིའི་ངོས་ནས་མུ་མཐུད་རྒྱུན་འཛིན་བྱེད་འདོད་ཀྱི་
ཡོད། རྒྱ་ནག་རང་ཉིད་མངའ་ཁུལ་འདིའི་སྣེ་ཁྲིད་པའམ་འགོ་གཙོ་ཡིན་པའི་སྒྲོམ་གཞི་
གསར་པ་ཞིག་གི་ཐོག་ལ་འགྲོ་འདོད་ཡོད། ཕྱོགས་གཉིས་ཀས་ཞི་བདེ་འདོད་ཀྱི་ཡོད་
པ་ནི་སྨོས་མ་དགོས་པ་ཞིག་རེད། འོན་ཀྱང་། ཞི་བདེ་ཇི་ལྟར་རྒྱུན་གནས་ཡོང་ཐབས་
སྐོར་ལ་བསམ་ཚུལ་མཐུན་གྱི་མེད། སྔོན་མའི་སྒྲུང་རྙིང་པ་ཞིག་སྟེ་གྲང་དམག་སྐབས་
ཀྱི་མཚོ་དམག་སྤྱི་ཁྱབ་པ་སྐུ་ཞབས་ཇེ་ཁེས་ཧྥེ་ཞེར་(Admiral Jacky Fisher)
མཆོག་གིས་སྐབས་དེའི་ཡོ་རོབ་ཁུལ་གྱི་འགྲན་རྩོད་སྐོར་ལ་འདི་ལྟར་གསུངས་ཡོད།
“རྒྱལ་ཁབ་ཚང་མས་ཞི་བདེ་འདོད་ཀྱི་ཡོད་པ་རེད། འོན་ཀྱང༌། ཁོང་ཚོ་ཚང་མས་
རང་ཉིད་ལ་འོས་ཤིང་འཚམ་པའི་ཞི་བདེ་ཞིག་འདོད་ཀྱི་ཡོད་པ་རེད་”
འཛམ་གླིང་གི་ཉེན་ཁ་གསར་པ་འདི་ལ་ང་ཚོས་རྒྱུས་ལོན་དང་ལན་འདེབས་
ཇི་ལྟར་བྱེད་དགོས་སམ། རྒེ་སྦོམ་(GIBBON རྩོམ་པ་པོ) གྱིས་བརྩམས་པའི་ཉམས་
རྒུད་ཅེས་པའི་དཔེ་དེབ་ནང་འདི་ལྟར་བྲིས་ཡོད། “ཡོ་རོབ་དབང་འཛིན་པ་རྣམས་
ཀྱིས་ ༡༤༥༣ ཊིར་ཀི་བཙན་པོའི་ལག་འོག་ནས་ཨོ་ཁྲོ་མོ་སྐྱོབ་པའི་ཆེད་དུ་ཕན་
ནུས་ལྡན་པའི་ལས་དོན་བསྒྲུབས་མེད། གང་ཡིན་ཟེར་ན། གནས་སྟངས་ཁ་ཤས་
ནང་ནས་ཁོང་ཚོས་ཉེན་ཁའི་སྐོར་ལ་རྒྱུས་ལོན་ཡག་པོ་བྱེད་ཐུབ་མེད། ཉེན་ཚབས་
ཁ་ཤས་ནི་རྟོག་བཟོ་དང༌། ཉེན་ཚབས་ཁ་ཤས་འགོག་ཐབས་བྲལ་བར་བརྩིས་”
པས་རེད། ང་ཚོས་ནོར་འཁྲུལ་དེ་འདྲ་ཡང་བསྐྱར་བཟོ་བའི་ཉེན་ཁ་ཡོད། མི་མང་
པོ་ཞིག་གིས་ཨ་རྒྱ་གཉིས་དབར་དུ་རྩོད་རྙོག་ལང་རྒྱུ་ཡིན་པ་ནི་གཡོལ་ཐབས་མེད་
པ་ཞིག་ཏུ་འདོད་པ་དང་། ཡང་མི་མང་པོ་ཞིག་གིས་བློ་སེམས་བདེ་བོའི་ངང་དེ་འདྲ་
ཡོང་མི་སྲིད་པ་ཞིག་རེད་བསམ་གྱི་ཡོད། ཧང་སངས་མི་དགོས་ཀྱང་ཡ་མཚན་པ་
ཞིག་ལ་མི་མང་པོ་ཞིག་གིས་དུས་སྐབས་མ་འདྲ་བའི་ནང་དུ་བསམ་ཚུལ་དེ་གཉིས་
ཀ་འཛིན་པ་དང༌། ཐ་ན་དུས་གཅིག་ཏུ་བསམ་ཚུལ་དེ་གཉིས་ཀ་འཛིན་གྱི་ཡོད།
བསམ་ཚུལ་དེ་གཉིས་ཀ་ནོར་འཁྲུལ་ཅན་རེད། བསམ་ཚུལ་དེ་གཉིས་ཀས་རྣོ་ངར་
ཆེ་བའི་འགྲན་རྩོད་ནང་འཁྲིད་སྲིད་པ་སྟེ། གང་ཡིན་ཟེར་ན། དེ་གཉིས་ཀས་གནས་
སྟངས་དེ་ལས་བཤོལ་ཐབས་ལ་འགོག་རྐྱེན་བཟོ་བཞིན་ཡོད།
ཨ་རྒྱའི་དབར་གྱི་རྩོད་རྙོག་ནི་གཡོལ་ཐབས་མེད་པ་ཞིག་ཡིན་སྐོར་གྱི་རྒྱུ་
མཚན་ཤུགས་ཆེ་ཤོས་གསུང་མཁན་ནི་སྐུ་ཞབས་ཇོན་མེར་ཞིས་མར་མཆོག་
ཡིན་པ་དང་། ཁོང་གིས་“ལོ་རྒྱུས་ཁྲོད་སྟོབས་ཆེན་ཏུ་འགྱུར་བཞིན་པའི་རྒྱལ་
ཁབ་ཚོས་སྟོབས་ཆེན་ཏུ་གྱུར་ཟིན་པའི་རྒྱལ་ཁབ་རྣམས་ལ་འགྲན་རྩོད་བསླངས་
པར་བརྟེན་དམག་འཁྲུག་ཡོང་གི་ཡོད། གནས་ཚུལ་དེ་འདྲ་ད་ལྟ་ཡང་བསྐྱར་འབྱུང་
གི་རེད་" ཅེས་གསུངས་ཡོད། དེ་ལ་རྒྱུ་མཚན་ཆེན་པོ་ཡོད། འོན་ཀྱང་། ལྟ་ཚུལ་
དེས་གཞུང་དང་མི་མང་གིས་རང་ཉིད་ཀྱི་མ་འོངས་པའི་རྣམ་པ་ཇི་ལྟར་བསྐྲུན་པར་
སྣང་མེད་བཏང་བ་རེད། སྟོབས་ལྡན་རྒྱལ་ཁབ་དབར་གྱི་སྟོབས་ཤུགས་ལ་འགྱུར་
འགྲོས་སྐབས་སུ་འགྲན་སྡུར་དང་རྩོད་རྙོག་ལས་གཡོལ་རྒྱུ་ནི་ཧ་ཅང་གི་ཁག་པོ་
ཡིན་པར་མ་ཟད། རྒྱུན་ལྡན་དང་མ་འདྲ་བ་ཞིག་ཡིན་པ་ནི་ང་ཚོར་ལོ་རྒྱུས་ཀྱིས་
བདེན་དཔང་བྱས་ཡོད་ཀྱང་། ཨ་རྒྱ་ཕྱོགས་གཉིས་ནས་ཕན་ཚུན་གྱི་མངོན་འདོད་
དང་ལེན་བྱེད་རྒྱུའི་ཆེད་དུ་དམག་འཁྲུག་མ་བརྒྱབ་པར་ཕལ་ཆེར་འགྲུབ་མི་སྲིད་པ་
ལྟ་བུ་ཞིག་ཏུ་མཐོང་གི་ཡོད། འདི་ནི་སྤྱིར་བཏང་གང་ཟག་སྒེར་ནས་རང་ཉིད་ཀྱི་ཁེ་
ཕན་ཆེད་གཞན་ལ་བསྟུན་མཁས་དང༌། མཉམ་ལས་བྱས་ཏེ་རང་ཉིད་གོང་འཕེལ་
གཏོང་བའི་རྩ་དོན་ལ་རྩིས་མེད་བཏང་བའི་ལྟ་ཚུལ་ཞིག་རེད།
དེབ་འདིའི་སྙིང་དོན་གཙོ་བོ་ནི་ཨ་རྒྱ་གཉིས་དབར་དུ་བསམ་ཤེས་བྱེད་ཐུབ་
པའི་གནས་སྟངས་ཡོང་སྲིད་པའི་སྐོར་ཡིན། དེ་ལ་གདམ་ཀ་གསུམ་ཡོད་པ་ལས་
ཨ་རིས་རྒྱ་ནག་གི་འཕེལ་རྒྱས་ལ་ལན་འདེབས་ཀྱི་ཐབས་ལམ་ཡག་ཤོས་ནི། ཨེ་
ཤེ་ཡའི་འགོ་གཙོའི་གནས་བབས་ཐུན་མོང་དུ་སྤྱོད་པར་མོས་མཐུན་བྱེད་རྒྱུ་དེ་རེད།
སྒྲོམ་གཞི་འདི་འདྲ་ཞིག་བསམ་བློར་འཁོར་རྒྱུ་ཁག་པོ་དང་ལེགས་འགྲུབ་ཡོང་རྒྱུ་
ནི་དེ་ལས་ཀྱང་དཀའ་ཚེགས་ཅན་ཞིག་ཡིན། གལ་སྲིད་ལེགས་འགྲུབ་བྱུང་བ་ཡིན་
ན་ཡང་དེ་རྒྱུན་གནས་ཐུབ་རྒྱུ་དཀའ་མོ་རེད། གལ་སྲིད་གདམ་ཀ་གཞན་པ་རྣམས་
དེ་འདྲའི་སྡུག་ཐུག་ཅིག་མིན་ན་ལྟ་ཚུལ་འདི་ལ་རྒྱབ་སྐྱོར་བྱེད་དཀའ། གལ་སྲིད་རྒྱ་
ནག་ཕྱོགས་ཀྱི་དབང་སྒྱུར་དང་འགྲན་རྩོད་གཉིས་ཀའི་ཉེན་ཁར་གཡོལ་བའི་ཐབས་
ལམ་ཞིག་ཡོད་པ་ཡིན་ན། དེ་ནི་སྒྲོམ་གཞི་གསར་པ་ཞིག་གི་ནང་ཁོང་ཚོའི་དབང་
ཆ་དང་ཤུགས་རྐྱེན་འཕེལ་རྒྱས་ཀྱིས་འདོད་བློ་ཁེངས་པ་ཞིག་དང༌། ཨ་རིས་མུ་
མཐུད་སྟོབས་ཤུགས་འདང་ངེས་ཡོད་པའི་ཐོག་རྒྱ་ནག་ལ་སྟོབས་ཤུགས་བེད་སྤྱོད་
ལོག་པར་གཏོང་མ་བཅུག་པ་ཞིག་བྱེད་ཐུབ་རྒྱུ་དེ་རེད།
ང་ཚོའི་འགན་འཁྲི་ནི་འདུམ་འགྲིག་འདི་འདྲ་ཞིག་རྨང་གཞིར་བཞག་པའི་
སྒྲོམ་གཞི་གསར་པ་ཞིག་གསར་གཏོད་བྱེད་རྒྱུ་དེ་ཡིན་པ་དང༌། སྒྲོམ་གཞི་གསར་
པ་དེ་གང་འདྲ་ཞིག་ཡིན་པ། དེས་ནུས་པ་གང་འདྲ་ཐོན་གྱི་ཡོད་པ། གོང་འཕེལ་ལ་
ཇི་ལྟར་གཏོང་མིན་གྱི་སྐོར་རེད། འདི་ནི་ལེའུ་འདིའི་དམིགས་གཏད་གཙོ་བོ་ཡིན།
ངས་ཐག་གཅོད་ཅིག་ཡོང་བའི་སྔོན་དཔག་བྱེད་ཀྱི་མེད། དེ་ད་དུང་རྒྱང་རིང་གི་
གནས་རེད། ཨ་རི་དང་རྒྱ་ནག་གཉིས་ད་ལྟ་འགྲོ་བཞིན་པའི་ལམ་ཁར་མུ་མཐུད་
ནས་འགྲོ་རྒྱུ་ཡིན་པ་འདྲ། ཁོང་ཚོ་མུ་མཐུད་ཐབས་ཇུས་ཀྱི་འགྲན་སྡུར་ནང་ཞུགས་
རྒྱུ་དང་དཔལ་འབྱོར་འབྲེལ་ལམ་གྱི་ཟུངས་ཤུགས་ཉམས་ནས་དམག་འཁྲུག་གི་
ཉེན་ཁ་ཆེ་རུ་འགྲོ་བཞིན་ཡོད། འདིར་བརྗོད་པའི་ཐབས་ལམ་གཉིས་པ་དེ་ལ་རེ་བ་
ཆེན་པོ་མེད་ཀྱང་དེ་ནི་གདམ་ཀ་ཡག་ཤོས་སུ་མཐོང་གི་ཡོད།
སྟོབས་ཤུགས་ཐུན་མོང་དུ་སྤྱོད་པ་རྨང་གཞི་བྱས་པའི་སྒྲོམ་གཞི་ཞིག་གི་
ནང་ཨ་རི་མུ་མཐུད་ཨེ་ཤེ་ཡའི་ལས་དོན་ནང་གི་འཁྲབ་སྟོན་པ་གཙོ་བོ་ཞིག་ཏུ་
གནས་རྒྱུ་དང༌། ཁོང་ཚོས་སྟོབས་ཤུགས་ཀྱིས་རྒྱ་ནག་གི་སྟོབས་ཤུགས་ལ་ཚོད་
འཛིན་བྱེད་པ། ལྕི་ཡང་སྙོམས་ནས་ཨ་རིའི་མངོན་འདོད་སྲུང་སྐྱོབ་དང་རྒྱལ་སྤྱིའི་
སྤྱོད་ལམ་ཚད་ལྡན་དུ་གཏོང་ཐུབ། དེ་བས་འདི་ནི་རྒྱ་ནག་གི་ཆེད་དུ་ཨེ་ཤེ་ཡ་བློས་
གཏོང་བ་ལས་ལྡོག་སྟེ་ཕན་ཚུན་གདོང་ཐུག་གི་ཉེན་ཁ་ལས་གཡོལ་ཏེ་གྲུབ་འབྲས་
བཟང་པོ་ཞིག་ཡོང་གི་ཡོད། ཡིན་ན་ཡང༌། འདི་ནི་དོན་མེད་དུ་ཡོང་གི་མེད། རྒྱ་
ནག་གིས་རང་ཉིད་ཀྱི་སྟོབས་ཤུགས་དེ་ཨ་རིས་ངོས་ལེན་ཡོད་པའི་ཁོར་ཡུག་ཅིག་
གི་ནང་དུ་བེད་སྤྱོད་གཏོང་དགོས་པ་ཇི་བཞིན། ཨ་རིས་ཀྱང་རྒྱ་ནག་གིས་ངོས་ལེན་
ཡོད་པའི་ཁོར་ཡུག་ཅིག་གི་ནང་རང་ཉིད་ཀྱི་དབང་ཆ་དང་ཤུགས་རྐྱེན་བེད་སྤྱོད་
གཏོང་དགོས། སྒྲོམ་གཞི་འདི་འདྲ་ཞིག་བསྐྲུན་པའི་དཀའ་ངལ་ཆེ་ཤོས་ནི་ཕྱོགས
གཉིས་ཀྱིས་ངོས་ལེན་ཡོད་པའི་ཚད་གཞིའི་ཐོག་གྲོས་མོལ་བྱེད་རྒྱུ་དེ་ཡིན། དེ་ལ་
ང་ཚོས་འདས་པའི་ལོ་ངོ་བཅུ་ཕྲག་མང་པོའི་རིང་ལ་མཐོང་མ་མྱོང་བའི་ཕྱི་འབྲེལ་
ཐབས་ཇུས་གསར་པ་ཞིག་དགོས།
ཤར་ཨེ་ཤེ་ཡའི་ཆེས་མཐོའི་ཚོགས་འདུ་དང༌། ཨེ་ཤེ་ཡ་དང་ཞི་བདེ་རྒྱ་
མཚོའི་མངའ་ཁུལ་གྱི་དཔལ་འབྱོར་མཉམ་ལས། ལྷོ་ཤར་ཨེ་ཤེ་ཡའི་རྒྱལ་ཁབ་
མཐུན་གྲོགས་སོགས་ཀྱིས་མཚོན་པས་ཉེ་བའི་ལོ་བཅུ་ཕྲག་ཁ་ཤས་རིང་མངའ་ཁུལ་
གྱི་སྡིངས་ཆའི་ཐོག་ཐུན་མོང་གིས་ཁས་ལེན་བྱེད་པའི་ཕྱི་འབྲེལ་སྲིད་ཇུས་འདི་འདྲ་
ཞིག་མཐོང་མི་ཐུབ། ཁོང་ཚོས་སྒྲོམ་གཞི་གསར་པ་ཞིག་གི་ཆེད་དུ་ལེགས་སྐྱེས་
འབུལ་རྒྱུའི་ཚབ་ལ་རང་ཉིད་རྒྱལ་ཁབ་གཞན་དང་འདྲ་མཚུངས་ཡིན་པར་འདོད་པའི་
སྒྲོམ་གཞི་རྙིང་པ་ཞིག་གི་ནང་བསྡད་ཡོད་པ་མཚོན་གྱི་ཡོད། སྒྲོམ་གཞི་གསར་པ་
ཞིག་འདི་ལྟར་བཟོ་མི་ཐུབ། སྒྲོམ་གཞི་གསར་པ་ཞིག་ནི་རྒྱལ་ཁབ་སྟོབས་ཤུགས་
ཆེ་ཤོས་དང་དབང་ཤུགས་ཆེ་ཤོས་ཚོས་གྲོས་མོལ་བྱས་པ་ལས་བཟོ་ལྟ་གཏོད་ཀྱི་
ཡོད། གྲོས་མོལ་དེ་འདྲ་རྒྱལ་ཁབ་ཀྱི་གནས་བབས་སམ་སྣང་བརྙན་ལ་ཐད་ཀར་
འབྲེལ་བའི་དཀའ་ངལ་དང་མི་འདོད་བཞིན་དུ་ནང་འགྲིག་བྱེད་པའི་སྐོར་སོགས་ཚུད་
ཀྱི་ཡོད་པས་འདི་དག་ཡོངས་གྲགས་སུ་བྱེད་མི་ཐུབ། གྲུབ་འབྲས་རྣམས་རིམ་བཞིན་
ཡོངས་གྲགས་སུ་འགྱུར་མོད་ནང་འགྲིག་འདི་དག་མངོན་གསལ་དོད་པོ་མ་ཡིན་པར་
སྤྱི་་ཚོགས་རྒྱུན་འདྲིས་རང་བཞིན་གྱི་ཐོག་ནས་ཡོང་གི་ཡོད། ཨེ་ཤེ་ཡའི་སྟོབས་ཆེན་
རྒྱལ་ཁབ་རྣམས་ཀྱི་དབང་ཤུགས་རྨང་གཞིའི་ཐོག་སྒྲོམ་གཞི་གསར་པ་ཞིག་བཟོ་རྒྱུ་
ཡིན་ན་ང་ཚོས་ཤོག་ངོས་གསར་པ་ཞིག་ནས་འགོ་འཛུགས་བྱེད་དགོས།
སྤྲོད་ལེན་བྱེད་པ།
ཨེ་ཤེ་ཡའི་མངའ་ཁུལ་དུ་སྟོབས་ཤུགས་ཐུན་མོང་དུ་སྤྱོད་རྒྱུ་དེ་ཨ་རི་གཅིག་པོས་
འདེམས་ནས་བསྒྲུབ་ཐུབ་པ་ཞིག་མིན། ཝ་ཞིན་ཊོན་དང་པེ་ཅིང་ཕྱོགས་གཉིས་ནས་
དེ་བསྒྲུབ་པར་མོས་མཐུན་བྱེད་དགོས་ཀྱི་ཡོད། ཕྱོགས་གཉིས་ཀྱི་གནས་སྟངས་
དང་སྣང་བརྙན་ལ་འདྲ་མཚུངས་ངེས་ཅན་ཞིག་དགོས་པ་ནི་ཨེ་ཤེ་ཡའི་ནང་སྟོབས་
ཤུགས་ཐུན་མོང་དུ་སྤྱོད་རྒྱུར་མེད་དུ་མི་རུང་བར་གྱུར་ཡོད། དེ་ལྟར་འདྲ་མཉམ་
ཡོང་རྒྱུ་མི་མང་པོས་དཀའ་ལས་ཁག་པོར་མཐོང་གི་ཡོད། ཁོང་ཚོས་རྒྱ་ནག་དང་
ཨ་རི་གཉིས་སྟོབས་ཤུགས་དང་མངོན་འདོད་ཀྱི་ཁྲིམས་མཐུན་རང་བཞིན་ལ་གཏིང་
ཟབ་པོའི་ཁྱད་པར་ཆེན་པོ་ཡོད་པ་ཞིག་མཐོང་གི་ཡོད། ཨ་རིའི་མི་མང་གིས་ཁོང་
ཚོའི་རྒྱལ་ཁབ་ཀྱིས་སྔར་ཡོད་སྒྲོམ་གཞི་སྲུང་བརྩི་བྱེད་རྒྱུ་དེ་ཨ་རིའི་མི་མང་དང་
རྒྱལ་ཁབ་གཅིག་པོ་ཙམ་མ་ཡིན་པར་ཨེ་ཤེ་ཡའི་མངའ་ཁུལ་ཡོངས་ལ་ཁྱབ་ཀྱི་
ཡོད་པར་བསམ་པ་དང༌། ཁོང་ཚོས་རྒྱ་ནག་གི་དམིགས་ཡུལ་ནི་སྒྲོམ་གཞི་དེ་ལ་
འཇིགས་སྐུལ་དང་ཁ་གཏོར། མི་མང་ཚང་མར་འདོད་པའི་ཞི་བདེ་བརྟན་ལྷིང་ཡུན་
གནས་ཡོང་བར་གནོད་སྐྱོན་གཏོང་གི་ཡོད་པར་ཡིད་ཆེས་བྱེད་ཀྱི་ཡོད། རྒྱ་ནག་
ལ་མཚོན་ན་དེ་ནི་རྣམ་པ་མི་གཅིག་པའི་འདྲ་མཉམ་ཞིག་ཏུ་མཐོང་གི་ཡོད། རྒྱ་ནག་
ཕྱོགས་ནས་ཁོང་ཚོར་གསར་དུ་ཐོབ་པའི་སྟོབས་ཤུགས་དེ་བེད་སྤྱད་ནས་དུས་
ཡུན་རིང་པོར་མངའ་ཁུལ་གྱི་དྲང་པོ་མིན་པའི་སྒྲིག་གཞི་དེ་ལ་བསྐྱར་བཅོས་དང་།
ཨ་རིས་ཁོ་ཚོར་གདོང་ལེན་བྱེད་པ་ནི་དྲང་པོ་མིན་པའི་གནས་སྟངས་ལ་མུ་མཐུད་
ནས་རྒྱུན་བསྲིང་རྒྱུ་དང༌། ད་དུང་རྒྱ་ནག་གི་སྟོབས་ཤུགས་མངོན་འགྱུར་ཡོང་བར་
བཀག་འགོག་བྱེད་ཀྱི་ཡོད་པར་མཐོང་གི་ཡོད།
ཨ་རྒྱ་གཉིས་དབར་གྱི་འབྲེལ་བ་དེ་ཞི་བདེའི་ངང་སྐྱོང་བའི་རེ་བ་ཡོད་ན། གོང་
དུ་བཤད་པའི་ཕྱོགས་གཉིས་ཀས་ཁྲིམས་མཐུན་ཡིན་པར་འདོད་ཅིང༌། འགལ་ཟླ་
ཤོར་བའི་དམིགས་ཡུལ་རྣམས་ཀྱི་ཐོག་ངེས་པར་དུ་བགྲོ་གླེང་བྱེད་དགོས་པ་དང༌།
འདི་ནི་གནད་དོན་ཚང་མའི་ནང་གི་དཀའ་ངལ་ཆེ་ཤོས་དེ་ཡང་ཡིན་སྲིད། གྲོས་
མཐུན་གང་རུང་ཞིག་ཡོང་བར་ཐོག་མར་དགོས་པ་ནི་རང་ཉིད་ཀྱི་འགྲན་ཡ་དེའི་
དམིགས་ཡུལ་རྣམས་ཕྱོགས་ཡོངས་ནས་ཁྲིམས་མཐུན་ཡིན་པའི་ངོས་ལེན་དང་
ཤེས་རྟོགས་ཡོང་དགོས་ཀྱི་ཡོད། དེའི་དོན་དག་ནི་ཁོ་ཚོ་ཁས་ལེན་དང་བརྩི་བཀུར་
བྱེད་དགོས་པའི་ངེས་པ་མེད། འོན་ཀྱང་། ཨ་རྒྱ་གཉིས་ཨེ་ཤེ་ཡའི་མངའ་ཁུལ་དུ་
ཞི་བདེ་མཉམ་གནས་ཡོང་དགོས་ན་ཕྱོགས་གཉིས་ཀས་ཕན་ཚུན་གྱི་དམིགས་ཡུལ་
རྣམས་ལུགས་མཐུན་ཡིན་པ་ངོས་ལེན་དགོས་ཀྱི་ཡོད། ཨ་རིའི་ཕྱོགས་ནས་རྒྱ་ནག་
ཡར་རྒྱས་ལ་འགྲོ་བ་དང་ལྷན་དུ་དབང་ཤུགས་ཆེ་རུ་འགྲོ་བ་ནི་ཁྲིམས་མཐུན་ཡིན་
པའི་ངོས་ལེན་བྱེད་དགོས། རྒྱ་ནག་ཕྱོགས་ནས་ཀྱང་ཨ་རི་མུ་མཐུད་དུ་ཨེ་ཤེ་ཡའི་
ནང་སྒུལ་ཤུགས་ཆེན་པོའི་ངང་གནས་རྒྱུར་ངོས་ལེན་བྱེད་དགོས།
ང་ཚོས་ཕྱོགས་གཉིས་ཀྱི་ཁྲིམས་མཐུན་རང་བཞིན་ཡིན་པའི་དམིགས་ཡུལ་
རྣམས་ངོས་ལེན་བྱས་པ་ཡིན་ན། ཁྱོན་ཡོངས་ཀྱི་འདྲ་མཉམ་ཡིན་པའི་བསམ་ཚུལ་
རྣམས་མཐོང་རྒྱུ་ལས་སླ་བོ་ཡིན། ཕྱོགས་གཉིས་ནས་རང་ཉིད་ཀྱི་དབང་ཆ་དང་
ཤུགས་རྐྱེན་ཆེ་རུ་གཏོང་འདོད་པ་དང༌། ཕྱོགས་གཉིས་ནས་གཅིག་ལ་ཐོབ་པ་དེ་
གཅིག་ལ་ཤོར་བར་ངོས་འཛིན་བྱས་ཏེ་ཕན་ཚུན་གྱི་ཤུགས་རྐྱེན་སྤེལ་བའི་ཐོག་
འབད་བརྩོན་བྱེད་ཀྱི་ཡོད། འོན་ཀྱང་ཕྱོགས་གཉིས་ཀས་ཕན་ཚུན་ལ་འགྲན་རྩོད་
བྱས་ན་ཉེན་ཁ་ཆེན་པོ་ཞིག་ལ་འཕྲད་ཀྱི་ཡོད་པ་དང༌། ཇི་ལྟར་ཕྱོགས་གཉིས་ཀྱི་
དམིགས་ཡུལ་འགྲུབ་ཆེད་ཕན་ཚུན་འབུད་རྒྱག་བྱས་པ་དེ་ཙམ་གྱིས་འགྲན་རྩོད་
ནི་རྣོ་ངར་ཅན་དང་། གྱོང་གུན་ཅན། ཉེན་ཁ་ཅན་དུ་འགྱུར་བཞིན་ཡོད། རྒྱལ་ཁབ་
གཉིས་ཀ་སྟོབས་ཤུགས་ཆེན་པོ་ཡིན་པའི་དབང་གིས་ཕྱོགས་གཉིས་ཀར་འགོ་
གཙོ་བྱེད་པའི་འགྲན་རྩོད་ལ་རྒྱལ་ཁ་ཆ་ཚང་ཞིག་ཐོབ་པའི་རེ་བ་མེད། དེ་བས་
ཕྱོགས་གཉིས་ཀས་ནང་འགྲིག་ཡོང་བ་བྱས་ན་ཕན་ཐོགས་ཆེན་པོ་ཡིན། ཕྱོགས་
གཉིས་ནས་དབང་ཤུགས་ཀྱི་ཆེད་འགྲོ་སོང་ཕོན་ཆེན་པོ་ཞིག་མི་གཏོང་བའི་གྲོས་
འཆམ་ཡོང་བར་འབད་བརྩོན་གནང་དགོས། གནས་བབས་དེ་འདྲ་ཞིག་གི་དུས་
སུ་གྲོས་འཆམ་ཞིག་ཡོང་ཐུབ་མིན་ནི་གནད་འགག་གཉིས་ལ་ཐུག་འདུག དང་པོ།
རྒྱལ་ཁབ་གཉིས་ཀྱི་དབུ་ཁྲིད་ཚོས་རང་ཉིད་ཀྱི་གནས་སྟངས་འདི་ལྟར་གསལ་པོར་
མཐོང་ཐུབ་མིན་ལ་ཐུག་ཡོད། ཁོ་ཚོ་ཕན་ཚུན་གྱི་གནས་སྟངས་ཁྲོད་འདྲ་མཉམ་དང་
དེའི་ནང་ཡོང་སྲིད་པའི་འགྲིག་འཇགས་ཀྱི་རང་བཞིན་ཞིག་མཐོང་ཐུབ་ཀྱི་ཡོད་མེད་
དང༌། གཉིས་པ། དབང་ཤུགས་ཆེད་དུ་ཉེན་ཁར་འཛེམས་མེད་དང་མངོན་འདོད་
ཆེན་པོར་བརྟེན་ཕྱོགས་གཉིས་ནས་མོས་མཐུན་བྱེད་ཐུབ་པའི་གནས་བབས་ཤིག་
ཏུ་སླེབས་ཐུབ་མིན་དེ་ཡིན།
སྤྲོད་ལེན་འདི་འདྲ་ཞིག་ཡོང་བར་ནམ་རྒྱུན་ཕྱོགས་གཉིས་ཀས་རང་ཉིད་ལ་
གྱོང་གུན་ཕོག་པའི་ཚོར་བ་སླེབས་ཀྱི་ཡོད། སྟོབས་ཤུགས་འདྲ་མཉམ་ཡིན་པའི་
རྒྱལ་ཁབ་གཉིས་ཀྱིས་གྲོས་མོལ་བྱེད་སྐབས་ཁས་ལེན་རུང་བའམ་བཟོད་བསྲན་
བྱེད་ཐུབ་པའི་གྲུབ་འབྲས་ཐོབ་པ་ནི་ཕྱོགས་གཉིས་ཀས་རེ་བ་བརྒྱབ་པ་ལས་
ཉུང་བ་ཡིན་ངེས། ཕྱོགས་གཉིས་ཀས་རང་ཉིད་ཀྱིས་སྐོམ་པ་ཆུ་འདོད་ལྟར་རྒྱུན་
འཛིན་བྱེད་འདོད་པ་ཁག་ཅིག་ཕར་སྤྲོད་དགོས་ཐུག་གི་ཡོད། དེ་ལྟར་བྱས་པ་ཡིན་
ན་ཕྱོགས་གཉིས་ཀར་རྒྱལ་ནང་དུ་སྐྱོན་བརྗོད་ཕོག་གི་ཡོད། སྟོབས་ཤུགས་འདྲ་
མཉམ་ཡིན་པའི་རྒྱལ་ཁབ་གཉིས་གྲོས་མོལ་ལེགས་འགྲུབ་ཡོང་བའི་བརྒྱུད་རིམ་
ཁྲོད། རྒྱལ་ཁ་ཐོབ་པ་འདྲ་པོ་མཐོང་རྒྱུ་ཧ་ཅང་ཁག་པོ་ཡིན་ལ་ཕམ་ཁ་ཤོར་བ་འདྲ་
པོ་མཐོང་རྒྱུ་ཧ་ཅང་གི་ལས་སླ་བོ་ཡིན། ཕྱོགས་གཅིག་ལ་རྒྱལ་ཁ་ཐོབ་པའི་རྣམ་པ་
ཐོན་པ་ཡིན་ན་ཕྱོགས་གཞན་དེ་ཏན་ཏན་ཕམ་ཁ་བྱུང་བའི་ཚོར་བ་ཡོང་གི་ཡོད་པས་
གྲོས་མཐུན་རྒྱུན་སྐྱོང་མི་ཐུབ། གྲོས་མཐུན་རྒྱུན་རིང་པོར་གནས་དགོས་ན་ཕྱོགས་
གཉིས་ཀྱིས་རང་ཉིད་ཀྱི་དགོས་འདོད་ལས་མང་བ་ཕར་སྤྲད་ཡོད་བསམ་པའི་ཚོར་
སྣང་སླེབས་རྒྱུ་དེ་ཡིན།
གྲོས་མཐུན་ཞིག་ཡོང་བར་ཕྱོགས་གཉིས་ནས་རྒྱལ་སྤྱི་དང་རྒྱལ་ནང་གི་སྲིད་
དོན་གྱི་ཁ་ཕྱོགས་བསྒྱུར་བར་འགྲན་ཟླ་བྲལ་བའི་དབུ་ཁྲིད་ཅིག་དགོས་ཀྱི་ཡོད།
བས་ཁེ་གྱོང་རྒྱ་ཆེན་པོ་ཞིག་ཡོད་ན་མ་གཏོགས་གྲོས་མཐུན་ཞིག་ཡོང་ཐབས་བྱེད་
དགོས་པའི་རྒྱུ་མཚན་མཐོང་གི་མེད། དོན་དངོས་ཐོག་ནས་ཀྱང་ཕྱོགས་གཉིས་ལ་
གནད་འགག་ཏུ་གྱུར་ཡོད། དང་པོ། དཔལ་འབྱོར་ཐོག་ནས་བཤད་ན། ཨེ་ཤེ་ཡའི་
ནང་སྟོབས་ཤུགས་འདྲ་མཉམ་ཡོང་ཐབས་བྱས་པ་དེས། ཁེ་ཕན་ཆེ་ཤོས་སམ་
ཐབས་ལམ་ཉག་གཅིག་པོ་ཡིན་པའི་ཨ་རྒྱ་གཉིས་པོའི་དཔལ་འབྱོར་གྱི་མ་འོངས་
པ་སྟེ་དཔལ་འབྱོར་གཅིག་ལ་གཅིག་བརྟེན་གྱི་འབྲེལ་བའི་རྒྱུན་འཛིན་ཐུབ། གཉིས་
པ༑ཐབས་ཇུས་ཀྱི་ཐོག་ནས་བཤད་ན། ཁོང་ཚོ་ཕན་ཚུན་གྱི་དགྲ་ཟླར་འགྱུར་ཉེན་གྱི་
ཞེད་སྣང་ཆེན་པོ་མེད་ན་ཨ་རྒྱ་གཉིས་ཀྱིས་ཨེ་ཤེ་ཡའི་ནང་སྟོབས་ཤུགས་ཐུན་མོང་
དུ་སྤྱོད་པར་མོས་མཐུན་ཡོང་མི་སྲིད། རྒྱལ་ཁབ་གཉིས་ཀྱི་དབུ་ཁྲིད་ཚོས་ཤེས་
དགོས་པ་ཞིག་ནི་ཨེ་ཤེ་ཡའི་ནང་སྟོབས་ཤུགས་ཐུན་མོང་དུ་སྤྱོད་པ་ནི་ཆབ་སྲིད་
ཀྱི་ཁེ་གྱོང་ཆེན་པོ་ཞིག་ཡོད་པ་དེ་རེད། གང་ཡིན་ཟེར་ན། ཁོ་ཚོས་ལམ་ཁ་གཞན་
ནི་ཕན་ཚུན་ཁ་གཏད་ལང་རྒྱུ་དེ་ཡིན་པ་དང་དེ་ལ་གྱོང་གུན་དང་ཉེན་ཚབས་ཅི་འདྲ་
ཆེན་པོ་ཞིག་ཡིན་པ་ཤེས་ཀྱི་ཡོད།
ལྷག་པར་དུ། ཨ་རྒྱ་གཉིས་ཀྱི་མ་འོངས་པའི་འབྲེལ་ལམ་ཐད་ཐག་གཅོད་
བྱེད་མཁན་གང་ཟག་དེ་ལ་རྐྱེན་ངན་འདི་ཇི་ལྟར་བཟློག་མིན་གྱི་བློ་གྲོས་དགོས་ལ།
བློ་གྲོས་དེ་འདྲ་རྙེད་ས་ཡག་ཤོས་ནི་ལོ་རྒྱུས་དེབ་ཐེར་ཁག་ཡིན།
གྲོས་མཐུན་གྱི་བསམ་ཚུལ།
ཕྱི་ལོ་ ༡༨༡༥ ནང༌། ཡོ་རོབ་གླིང་དེ་བཞིན་ནེ་པོ་ལིའི་དམག་འཁྲུག་(Napoleonic)
ཁྲོད་མངོན་འགྱུར་བྱུང་བ་རེད། སྐབས་དེའི་རྒྱལ་ཁབ་ལྔའི་འགོ་ཁྲིད་རྣམས་ཝེ་ནར་
འཛོམས་ཏེ་དམག་འཁྲུག་རྗེས་ཀྱི་སྒྲོམ་གཞིའི་ཐོག་གྲོས་མོལ་བྱས་པ་སྟེ། ཁོང་
ཚོའི་དམིགས་ཡུལ་ནི་མ་འོངས་པར་ཕན་ཚུན་དབར་དུ་དམག་འཁྲུག་ཆེན་པོ་མི་
ལངས་པ་དེ་རེད། གང་ཡིན་ཟེར་ན། འདས་པའི་ལོ་ཉེར་གསུམ་རིང་དམག་འཁྲུག་
གི་མཇུག་འབྲས་ངན་པ་ལས་བསླབ་བྱ་ཐོབ། ཁོང་ཚོས་གསར་གཏོད་བྱས་པའི་
སྒྲོམ་གཞི་དེ་རྣམ་པ་མི་འདྲ་བའི་ཐོག་དུས་རབས་གཅིག་ཙམ་གྱི་རིང་གནས་ཐུབ་པ་
དང༌། ཕྱི་ལོ་ ༡༩༡༤ ལོ་ལ་གཞི་ནས་སྟོབས་ལྡན་རྒྱལ་ཁབ་དེ་རྣམས་གླིང་ཆེན་
རང་བཞིན་གྱི་དམག་འཁྲུག་ནང་དུ་ལྷུང༌། (Vienna to Sarajevo) ཝེ་ན་དུས་
རབས་ནས་སའར་ཡེ་བོ་དུས་རབས་ནི་དོན་དངོས་ཐོག་ཡོ་རོབ་ཀྱི་དུས་རབས་སུ་
འབོད་འོས། ཕྱི་ལོ་ ༡༨༡༥ ནས་༡༩༡༤ བར་ཡོ་རོབ་ནས་བསམ་ཡུལ་ལས་
འདས་པའི་མི་འབོར་དང༌། རྒྱུ་ནོར། སྟོབས་ཤུགས་བཅས་འཕེལ་རྒྱས་བྱུང་ནས་
བདེ་སྐྱིད་བྱུང༌། ང་ཚོ་ད་ལྟ་ཡང་དུས་རབས་གཅིག་གི་སྔོན་འཐོར་བཤིག་ལ་སོང་
བའི་མཇུག་འབྲས་ནང་འཚོ་བཞིན་ཡོད།
ཕྱི་ལོ་ ༡༨༡༥ ལོར་བཟོས་པའི་སྒྲོམ་གཞི་དེ་ལ་ཡོ་རོབ་གྲོས་མཐུན་དུ་འབོད་
ཅིང༌། ལོ་རྒྱུས་སྨྲ་བ་ཚོར་དུས་རབས་གཅིག་ཙམ་རིང་ཡོ་རོབ་ཀྱི་འབྲེལ་ལམ་
འགྱུར་འགྲོས་ནང་དེ་ལྟར་(ཡོ་རོབ་གྲོས་མཐུན) འབོད་དགོས་མིན་གྱི་བསམ་ཚུལ་ལ་
མི་མཐུན་པ་ཡོད། འོན་ཀྱང་། ངས་འདིར་སྒྲོམ་གཞི་དེ་རྨང་གཞིའི་ཐོག་ནས་དུས་
རབས་བཅུ་དགུ་པར་ཕན་ཚུན་ཁྱུར་མིད་གཏོང་བའི་དམག་འཁྲུག་བྱུང་བའི་དབང་
གིས་འགྲེལ་བཤད་རྒྱག་གི་ཡོད། ངས་འདིར་བརྗོད་འདོད་པ་ནི་སྒྲོམ་གཞི་དེའི་དབང་
གིས་དུས་རབས་བཅུ་དགུ་པ་ཡོངས་སུ་དམག་འཁྲུག་གི་མེ་དཔུང་ནང་ལྷུང་བཅུག་
མེད། དུས་རབས་འདི་ནི་ཡོ་རོབ་ནང་ཡོངས་ཁྱབ་ཞི་བདེར་རོལ་བའི་དུས་སྐབས་
ཤིག་མིན། དཔེར་ན། རྟག་པར་དམག་འཁྲུག་མང་པོ་ཞིག་བརྒྱབ་ཡོད་པ་དང་གསལ་
ཤོས་ནི་འཇར་མན་གཅིག་སྒྲིལ་གྱི་དམག་འཁྲུག་ལྟ་བུ་སྟེ། དམག་འཁྲུག་དེས་ཕྱི་ལོ་
༡༨༧༡ ནང་དེང་སྐབས་ཀྱི་འཇར་མན་གསར་སྐྲུན་བྱས། འོན་ཀྱང་། དམག་འཁྲུག་
དེ་ཚོ་ཕྱི་ལོ་༡༨༡༥ སྔོན་དང་ཕྱི་ལོ་ ༡༩༡༥ རྗེས་ཀྱི་གླིང་ཆེན་རང་བཞིན་གྱི་དམག་
འཁྲུག་སློང་གཞིར་གྱུར་མེད། དེ་འདྲ་ཡིན་པའི་རྒྱུ་རྐྱེན་ག་རེ་རེད་དམ། གྲོས་མཐུན་
དེས་ཡོ་རོབ་ཁུལ་གྱི་སྟོབས་ཆེན་རྒྱལ་ཁབ་ཁག་ཕན་ཚུན་དབར་གྱི་འབྲེལ་ལམ་
ཐོག་གོ་རྟོགས་ཡོད་པ་མཚོན་གྱི་ཡོད། གོ་རྟོགས་དེ་འདྲ་ཞིག་ཡོང་བའི་རྨང་གཞི་ནི་
སྟབས་བདེ་བོ་རེད། ཁོང་ཚོ་སུས་ཀྱང་ཡོ་རོབ་ནང་དབང་སྒྱུར་མི་བྱེད་པ་དང༌། གལ་
སྲིད་ཚོགས་མི་སུས་ཐབས་ཤེས་བྱས་པ་ཡིན་ན་གཞན་རྣམས་མཉམ་འབྲེལ་གྱིས་
ཁ་གཏད་དུ་ལངས་ནས་ཕམ་ཉེས་གཏོང་རྒྱུ་དེ་རེད།
དེ་ནི་སྟོབས་ཆེན་རྒྱལ་ཁབ་ཁྲོད་ཀྱི་ཐག་གཅོད་ཅིག་ཡིན་པ་དང༌། སྟོབས་
འབྲིང་དང་སྟོབས་ཆུང་རྒྱལ་ཁབ་རྣམས་མདུན་ཅོག་དེའི་ཐོག་ཏུ་སླེབས་མེད། མདུན་
ཅོག་ཐོག་སླེབས་མིན་དེ་རང་ཉིད་ཀྱི་སྟོབས་ཤུགས་ལ་རག་ལས། དེ་ཡང་རྒྱལ་ཁབ་
གང་རུང་གི་སྒྲོམ་གཞི་ཁྱོན་ཡོངས་ཀྱིས་རང་བཙན་རྒྱལ་ཁབ་སྟོབས་ཆེན་གཞན་ལ་
ཉེན་ཚབས་ཆེན་པོ་སྤྲོད་པའི་ནུས་པ་ཡོད་དགོས་པ་དང༌། འགོ་གཙོའི་གནས་བབས་
ཆེད་སྟོབས་ཆེན་རྒྱལ་ཁབ་གང་རུང་ལ་སུན་པོ་བཟོ་བའི་ནུས་པ་ཡོད་དགོས། དེ་
འདྲ་ཡོད་པ་ཡིན་ན་ཡོ་རོབ་ཁྱོན་ཡོངས་ལ་ཤུགས་རྐྱེན་ཐེབས་ཐུབ་པར་མ་ཟད།
ཁོང་ཚོས་དགོས་མཁོ་དང་འཚམ་པའི་སྒྲོམ་གཞི་བསྒྱུར་ཐུབ། ཚིག་གཞན་ནང་
བཤད་ན། དེ་འདྲ་ཞིག་བྱེད་པར་སྟོབས་ཤུགས་ཆེན་པོ་ཞིག་དགོས་ཀྱི་ཡོད། ཡོ་
རོབ་གྲོས་མཐུན་གྱི་སྐྱོན་ཆ་ཆེ་ཤོས་ནི་གྲོས་མཐུན་དེས་སྟོབས་ཆེན་རྒྱལ་ཁབ་ཁག་
གི་ཁེ་ཕན་ཆེད་དུ་སྟོབས་འབྲིང་དང་སྟོབས་ཆུང་རྒྱལ་ཁབ་ཀྱི་ཁེ་ཕན་བློས་བཏང་བ་
དེ་ཡིན། དེ་བདེན་པ་རེད། ཡོ་རོབ་གྲོས་མཐུན་ནི་ཆ་མ་ཚང་བའི་ལམ་ལུགས་ཤིག་
དང་། རྒྱལ་ཁབ་ཆུང་བ་རྣམས་དྲང་བདེན་མིན་པའི་གནས་སྟངས་འོག་ལྷུང་བ་དེ་
སྔོན་འགོག་མ་ཐུབ་པའི་ནོར་འཁྲུལ་ཆེན་པོ་ཤོར་ཡོད། དེ་ལ་བཟང་ཕྱོགས་གཅིག་
ཡོད་པ་ནི་ལམ་ལུགས་དེས་ལོ་དགུ་བཅུ་གོ་དགུའི་རིང་ཡོ་རོབ་ཀྱི་སྟོབས་ཆེན་རྒྱལ་
ཁབ་དབར་ལ་དམག་འཁྲུག་ཆེན་པོ་མ་ཡོང་བར་སྔོན་འགོག་བྱེད་ཐུབ་ཡོད། ང་
ཚོས་ལམ་ལུགས་དེ་འཐོར་ཞིག་ཏུ་སོང་བའི་རྗེས་ཀྱི་དུས་རབས་ལ་ཕྱིར་མིག་གིས་
བལྟས་པ་ཡིན་ན་ལམ་ལུགས་དེའི་གྲུབ་འབྲས་ནི་ཆུང་ཆུང་ཞིག་གཏན་ནས་མིན་ལ།
སྟོབས་ཆེན་རྒྱལ་ཁབ་རྣམས་ཁོ་ནར་ཁེ་ཕན་ཡོད་པ་ཞིག་ཀྱང་མིན། དུས་རབས་
བཅུ་དགུ་པའི་ལོ་རྒྱུས་སློབ་གཉེར་བ་ཚོས་ ༡༨༡༥ ལོའི་རྗེས་ཀྱི་སྟོབས་ཆེན་རྒྱལ་
ཁབ་ཚོའི་ལག་འོག་གི་ཕོ་ལན་ཌིའི་(POLAND) ལས་དབང་སྣང་མེད་དུ་གཏོང་མི་
ཐུབ། འོན་ཀྱང་དྲི་བ་ཞིག་ནི། ཕོ་ལན་ཌིའི་མི་མང་ལ་བྱུང་བའི་གནས་སྟངས་ནི་ཕྱི་ལོ་
༡༨༡༥ ནས་ ༡༩༡༤ བར་བྱུང་བ་དེ་དང༌། ཕྱི་ལོ་ ༡༩༡༤ ནས་༡༩༨༩ ནང་དབར་
བྱུང་བ་གཉིས་ལས་གང་སྡུག་པོ་བྱུང་ཡོད་དམ།
གྲོས་མཐུན་དེ་ནི་སྤུན་ཟླའི་འདུ་ཤེས་སམ་ཞི་བདེ་མཉམ་གནས་ཀྱི་རྩ་དོན་
སྙིང་པོའམ་རྨང་གཞིར་བཞག་པ་ཞིག་མིན། གྲོས་མཐུན་དེ་ལ་ཡོ་རོབ་དབུ་ཁྲིད་
ཚོས་མངའ་ཁུལ་དབང་སྒྱུར་བྱས་པའི་གྱོང་གུན་ནི་དབང་སྒྱུར་མ་བྱས་པའི་ཁེ་ཕན་
ལས་བརྒལ་བར་ངོས་འཛིན་གསལ་པོར་བྱུང་ཡོད། ཁོང་ཚོས་གསལ་པོར་རྟོགས་
ཡོད་པ་ནི་སྟོབས་ལྡན་རྒྱལ་ཁབ་ཁྲོད་དབང་ཤུགས་ལྟོས་འཇོག་གིས་འདྲ་མཉམ་
བགོ་འགྲེམས་བྱས་ཡོད་པ་དང༌། ཁོང་ཚོས་གང་མགྱོགས་ཀྱིས་མངའ་ཁུལ་སྤྱི་ཁྱབ་
ཏུ་འགྱུར་བའི་དམིགས་ཡུལ་ཡོད་མཁན་ལ་མཉམ་འབྲེལ་གྱིས་ཁ་གཏད་བྱེད་དོན་
ནི་ཚང་མ་གཞན་གྱི་སྟངས་འཛིན་དབང་སྒྱུར་ལས་གཡོལ་འདོད་ཆེན་པོ་ཡོད་པས་
རེད། ལྷག་པར་དུ་ཁོང་ཚོས་ངོས་འཛིན་བྱས་ཡོད་པ་ནི་བཀག་འགོག་གམ་སྟངས་
འཛིན་མ་བྱས་པའི་ཐབས་ཇུས་ཀྱི་འགྲན་རྩོད་དེས་ཁོང་ཚོས་ཚང་མ་ཕམ་ཉེས་
གཏོང་བའི་དམག་འཁྲུག་གི་ཉེན་ཁ་སྤྲོད་ཀྱི་ཡོད་པ་དེ་རེད། དེ་བས་ཡོ་རོབ་གྲོས་
མཐུན་གྱི་རྨང་གཞི་དངོས་ནི་ཡོ་རོབ་ཀྱི་སྟོབས་ཆེན་རྒྱལ་ཁབ་རྣམས་ནས་ཁོ་ཚོས་
མངའ་ཁུལ་སྤྱི་ཁྱབ་ཀྱི་གོ་གནས་ལ་འགྲན་རྩོད་བྱས་ན་གྱོང་གུན་ཆེན་པོ་དང༌། དེ་
སྔོན་འགོག་བྱེད་ཐུབ་ན་ཁེ་ཕན་ཆེན་པོ་ཡོད་པའི་ངོས་འཛིན་ཐོབ་པ་དེ་ཡིན།
ཡོ་རོབ་གྲོས་མཐུན་དེ་ནི་ལོ་བཞི་བརྒྱའི་རིང་ཐུན་མོང་མ་ཡིན་པའི་སྔོན་ཆད་
ཀྱི་སྟོབས་ཤུགས་འདྲ་མཉམ་གྱི་ལམ་སྲོལ་མུ་མཐུད་དུ་གནས་པ་ལྟ་བུར་མཐོང་
སྲིད་མོད། དོན་དངོས་ཐོག་སྟོབས་ཤུགས་ཀྱི་གྲོས་མཐུན་དང་སྟོབས་ཤུགས་འདྲ་
མཉམ་གཉིས་ལ་ཁྱད་པར་ཆེན་པོ་ཡོད། གྲོས་མཐུན་ལ་དགོས་པ་ནི། ཐབས་ཇུས་
ཀྱི་སྒྲོམ་གཞིའི་ནང་རྒྱལ་ཁབ་གང་རུང་གིས་རང་ཉིད་འགོ་གཙོ་མི་བྱེད་པ་དེ་སྤྱི་
ཚོགས་ནང་རང་བཞིན་གྱིས་དར་ཁྱབ་བྱུང་བའི་ཡིད་ཆེས་སམ་ཡོངས་གྲགས་ཐོག་
ཁས་ལེན་ཡོད་པ་ཞིག་དགོས། སྟོབས་ཤུགས་འདྲ་མཉམ་ཡོང་བར་ཕྱོགས་གཉིས་
ཀྱིས་རང་ཉིད་འགོ་གཙོ་མི་བྱེད་པའི་ཁས་ལེན་བྱེད་ཀྱི་མེད། རྒྱལ་ཁབ་རྣམས་
ནས་རང་འགུལ་ཐོག་ཕུགས་བསམ་གཏད་ཕྱོགས་གཅིག་གྱུར་གྱིས་སྟངས་འཛིན་
བྱེད་མཁན་ལ་འགོག་རྒོལ་བྱེད་ཀྱི་ཡོད་པའི་དབང་གིས་ལམ་ལུགས་དེས་སྟོབས་
ལྡན་རྒྱལ་ཁབ་གང་རུང་ཞིག་འགོ་གཙོར་འགྱུར་རྒྱུར་དཀའ་ངལ་བཟོ་བཞིན་ཡོད།
བརྗོད་སྟངས་གཞན་ཞིག་ནི། དེས་ཕྱོགས་སུ་ལ་ཡང་རྒྱལ་ཁ་ཐོབ་རྒྱུ་ཁག་པོ་བཟོས་
ཡོད། འོན་ཀྱང༌། དེས་འགྲན་རྩོད་ཀྱི་ངར་ཤུགས་དང་དམག་འཁྲུག་གི་ཉེན་ཁ་ཆུང་
དུ་གཏོང་བར་ནུས་པ་དེ་ཙམ་འདོན་མི་ཐུབ། དོན་དངོས་ཐོག་དེ་ལྟར་ཡོང་བར་
གནད་འགག་ཆེན་པོ་ཞིག་ཏུ་གྱུར་ཡོད། སྟོབས་ཤུགས་ཀྱི་ཁྱད་པར་ནི་སྟོབས་ལྡན་
རྒྱལ་ཁབ་རྣམས་ཀྱིས་གྲོས་མཐུན་ལ་ཁས་ལེན་མ་བྱས་པའི་གནས་སྟངས་འོག་
རང་ཤུགས་ཀྱིས་ཡོང་གི་ཡོད་པ་དང༌། ཕྱི་ལོ་ ༡༩༡༤ གོང་དུ་བྱུང་བ་ལྟར་གྲོས་
མཐུན་ནུས་མེད་དུ་གྱུར་པའི་མཇུག་འབྲས་ཀྱང་རེད། དེ་དང་བསྡུར་ན། གྲོས་མཐུན
ནི་སྟོབས་ཤུགས་ཀྱི་ཧེ་བག་ནང་ཡོང་སྲིད་པའི་དམག་འཁྲུག་གི་ཉེན་ཁ་ཇེ་ཆུང་དུ་
གཏོང་ཐབས་བྱས་པ་ཞིག་ཡིན།
དེ་བས་སྟོབས་ལྡན་རྒྱལ་ཁབ་ཀྱི་གྲོས་མཐུན་ནི་རང་ཤུགས་ཀྱིས་བྱུང་བ་
ཞིག་མིན། དེ་ནི་གཟབ་གཟབ་ངང་བཟོ་བཀོད་དང་རྒྱུན་གནས་ཡོང་ཐབས་བྱེད་
དགོས་པ་དང་དེ་ལྟར་བསྒྲུབ་རྒྱུ་ཧ་ཅང་དཀའ། དེ་ལེགས་འགྲུབ་བྱུང་བ་དེང་རབས་
ཀྱི་ལོ་རྒྱུས་ནང་ཉུང་མཐར་ཡང་དཔེར་མཚོན་ཁ་ཤས་འདུག །དུས་རབས་ཉི་ཤུ་
པའི་ནང་རྒྱལ་སྤྱིའི་སྤྱི་ཚོགས་ཀྱིས་འཛམ་གླིང་རང་བཞིན་གྱི་སྟོབས་ལྡན་རྒྱལ་ཁབ་
ཀྱི་གྲོས་མཐུན་ཡོང་བར་ཐེངས་གཉིས་ལ་འབད་བརྩོན་བྱས་པ་རེད། ཕྱི་ལོ་ ༡༩༡༩
ནང་ཝེར་ས་ལེ་སུ་གྲོང་ཁྱེར་དང་། (Versaille ཧྥ་རིན་སིའི་གྲོང་ཁྱེར་ཞིག) ཡང་བསྐྱར་ 
ཕྱི་ལོ་ ༡༩༤༥ ལོར་སེན་ཧྥི་རིན་སེ་སུ་ཁོ་(San Francisco ཨ་རིའི་གྲོང་ཁྱེར་) ནང་
བྱུང༌། རྒྱལ་ཁབ་མང་པོའི་མཐུན་ཚོགས་དང་མཉམ་འབྲེལ་རྒྱལ་ཚོགས་སོགས་
ཚོགས་ཁག་ཚང་མས་སྟོབས་ཤུགས་ཀྱི་གྲོས་འཆར་གཙོ་བོར་བཟུང༌། རྒྱལ་ཁབ་
མང་པོའི་མཐུན་ཚོགས་ཀྱི་སྒྲོམ་གཞི་ལམ་ལྷོངས་མ་བྱུང་བའི་རྗེས་སུ་མཉམ་འབྲེལ་
རྒྱལ་ཚོགས་ནང་གཏན་འཇགས་ཚོགས་མི་ཡོད་པའི་བདེ་སྲུང་ལྷན་ཁང་གསར་
འཛུགས་ཀྱི་ནང་གྲོས་འཆར་གྱི་དོན་སྙིང་འགྲུབ་ཐུབ་པར་འབད་བརྩོན་བྱས། གཏན་
འཇགས་བདེ་སྲུང་ལྷན་ཁང་ཚོགས་དགོས་དོན་ཡང་སྟོབས་ཆེན་རྒྱལ་ཁབ་རྣམས་
ཀྱིས་གྲོས་མཐུན་གཅིག་གི་འོག་མཉམ་ལས་ཡོང་བར་དམིགས་པ་ཞིག་ཡིན།
ཐབས་ཤེས་གཉིས་ཀར་ལམ་ལྷོངས་མ་བྱུང་བས་སྟོབས་ཤུགས་ཆེ་ཆུང་གི་
ལམ་ལུགས་ནང་ཞུགས་ནས་འཛམ་གླིང་གི་སྒྲོམ་གཞིར་ཉམས་ཆག་ཆེན་པོ་བྱུང་
སྟེ་ཕྱི་ལོ་ ༡༩༣༩ དམག་ཆེན་དང་ ༡༩༤༧ ལོའི་གྲང་དམག་ནང་ལ་ལྷུང་བ་རེད།
འདི་ནས་ཉམས་མྱོང་ཐོབ་པ་ནི་སྟོབས་ལྡན་རྒྱལ་ཁབ་ཁག་ཕན་ཚུན་དབར་རྨང་
གཞིའི་གོ་རྟོགས་ཀྱི་ནུས་པ་ནི་རྒྱས་སྤྲོས་ཆེ་བའི་སྒྲིག་འཛུགས་དང་གཞུང་འབྲེལ་
གྱི་འགྲོ་ལུགས་ལས་གལ་ཆེ་བ་དེ་རེད། གོ་རྟོགས་འདི་དག་ཤུགས་ཆེན་པོ་ཡིན་
པའི་སྐབས་སུ་གྲོས་ཆོད་ཅིག་འཇོག་རྒྱུར་གཞུང་འབྲེལ་གྱི་འགྲོ་ལུགས་གྲ་རྒྱས་པོ་
མེད་པའི་ཐོག་བསྒྲུབ་ཐུབ། གོ་རྟོགས་དེ་ཙམ་མེད་པའི་སྐབས་སུ་རྒྱས་སྤྲོས་ཆེ་བའི་
སྒྲིག་གཞི་དང་འགྲོ་ལུགས་ཀྱིས་གྲུབ་འབྲས་ཐོན་རྒྱུ་དཀའ། དེ་བས་ང་ཚོས་ཨེ་ཤེ་
ཡའི་དུས་རབས་ནང་མངའ་ཁུལ་དེའི་སྟོབས་ལྡན་རྒྱལ་ཁབ་དབར་དུ་གྲོས་མཐུན་
ཞིག་ཡོང་དགོས་ན། འགྲོ་ལུགས་དང་སྒྲིག་འཛུགས་གཙོར་བཟུང་བྱེད་པ་ལས་ང་
ཚོས་ངེས་པར་དུ་གནད་ཡོད་རྒྱལ་ཁབ་ཁག་གི་དབར་དུ་རྨང་གཞིའི་གོ་རྟོགས་ཇི་
ལྟར་ཡོང་བར་འབད་བརྩོན་བྱེད་དགོས།
དགོས་ངེས་ཀྱི་གོ་རྟོགས།
རྒྱལ་ཁབ་དབར་གྱི་གྲོས་མཐུན་ནི་སྟོབས་ལྡན་རྒྱལ་ཁབ་ཕན་ཚུན་ལ་དབང་སྒྱུར་
བྱེད་ཐབས་སུ་འབད་བརྩོན་མི་བྱེད་པར། ཕན་ཚུན་གཅིག་གིས་གཅིག་ལ་སྟོབས་
ཆེན་རྒྱལ་ཁབ་ཡིན་པའི་ཁས་ལེན་དང་། ཕན་ཚུན་དབར་གྱི་མི་མཐུན་པའི་གནད་
དོན་རྣམས་གྲོས་མོལ་ལམ་ནས་སེལ་ཐབས་བྱེད་རྒྱུ་དེ་ཡིན། དེ་ནི་ཕན་ཚུན་ལ་
འགྲན་སྡུར་རྩ་བ་ནས་མི་བྱེད་རྒྱུའི་མོས་མཐུན་བྱས་པ་ཞིག་མ་ཡིན་པར་འགྲན་
སྡུར་ལ་ཚོད་འཛིན་བྱེད་རྒྱུ་དེ་ཡིན། ས་མཚམས་གཙོ་བོ་དེ་ལས་སླ་བོ་ཡིན།
ཚོགས་མི་རྣམས་ནས་ཕན་ཚུན་རང་ཉིད་སྟོབས་ཆེན་རྒྱལ་ཁབ་ཡིན་པའི་གོ་གནས་
འཕྲོག་རྩོད་མི་བྱེད་པ་དེ་ཡིན། འགྲན་རྩོད་བྱས་པ་དེ་ངེས་པར་དུ་ཕན་ཚུན་གྱི་རང་
དབང་རང་བཙན་གྱི་གོ་བབ་ལ་ཉེན་ཁ་མི་སྤྲོད་པར་གྲོས་མཐུན་འོག་ཏུ་ཚང་མ་འདྲ་
མཉམ་ཡིན་དགོས། ཚད་གཞི་འདི་འདྲ་ཞིག་གི་འོག་ཁོ་ཚོས་རྣོ་ངར་ཆེན་པོའི་ངང་
འགྲན་རྩོད་བྱེད་ཐུབ། དུས་རབས་བཅུ་དགུ་པའི་ཡོ་རོབ་སྟོབས་ལྡན་རྒྱལ་ཁབ་ཁག་
གི་གྲོས་མཐུན་འོག་ཁོ་ཚོས་ཡོ་རོབ་ཕྱི་ལོགས་ནས་ཉེ་འདབས་བར་དུ་མི་སེར་
སྤེལ་བའི་འགྲན་རྩོད་ཤུགས་ཆེན་པོ་བྱས་ཡོད། དེ་བས་ཡོ་རོབ་པ་རྣམས་དང་འདྲ་
བར་ཨེ་ཤེ་ཡའི་སྟོབས་ལྡན་རྒྱལ་ཁབ་རྣམས་ནས་གྲོས་མཐུན་ཞིག་གི་འོག་ཨ་ཧྥེ་
རི་ཀ་དང་དཀྱིལ་ཤར་རྒྱལ་ཁབ་ཁག་གི་ནང་ཤུགས་རྐྱེན་ཡོང་ཐབས་ལ་འགྲན་རྩོད་
བྱེད་པ་སྨོས་ཅི་དགོས། གྲོས་མཐུན་གྱི་རྨང་གཞི་ལ་སྤྱིར་བཏང་གི་མོས་མཐུན་ཡོད་
པ་ཙམ་གྱིས་མི་འགྲིག་པར་དེ་ལ་མུ་མཐུད་དུ་གནས་པར་རྩ་བའི་ཕན་ཚུན་དབར་
བསམ་ཤེས་ཡོད་དགོས། ངས་དེ་ལ་གནད་དོན་བདུན་ཡོད་པར་ངོས་འཛིན་བྱེད་
ཀྱི་ཡོད།
དང་པོ། རྒྱལ་ཁབ་ཕན་ཚུན་ཚང་མས་ངེས་པར་དུ་སྲིད་དོན་ལམ་ལུགས་
རྣམས་ཁྲིམས་མཐུན་ཡིན་པའི་ངོས་ལེན་བྱེད་དགོས། འདིའི་ནང་དོན་ནི་ཆབ་སྲིད་
ལམ་ལུགས་རྣམས་གཅིག་པའམ་འདྲ་མཚུངས་ཡིན་དགོས་བརྗོད་ཀྱི་མེད། ཡོ་རོབ་
གྲོས་མཐུན་གྱི་ནང་སྲིད་དབང་སྒེར་འཛིན། ཨུ་རུ་སུའི་གོང་མ་ལྟ་བུའི་རྒྱལ་པོའི་
ལམ་ལུགས་དང༌། དབྱིན་ཇིའི་གྲོས་ཚོགས་རྒྱལ་པོའི་ལམ་ལུགས་ལྟ་བུ། ཧྥ་རན་
སིའི་འགྱུར་ལྡོག་ཅན་གྱི་སྤྱི་མཐུན་ལམ་ལུགས། མགོ་རྙོག་ཧ་ཅང་ཆེ་བའི་གོང་མ་
རྒྱལ་པོའི་ལམ་ལུགས། (Austro-Hungarian Empire) འགྱུར་ལྡོག་ཅན་གྱི་
འཇར་མན་བཅས་ཡོད། དུས་རབས་བཅུ་དགུ་པའི་དཀྱིལ་གྱི་ཨུ་རུ་སུ་དང་དབྱིན་
ཇི་གཉིས་ཀྱི་སྲིད་གཞུང་ལམ་ལུགས་གཉིས་དེང་སྐབས་ཀྱི་ཨ་རི་དང་རྒྱ་ནག་དང་
བསྡུར་ན་ཐུན་མོང་གི་ཆ་ཧ་ཅང་ཉུང༌། ལམ་ལུགས་སྣ་ཚོགས་ལ་བཟོད་སྒོམ་དགོས་
ཟེར་བ་ནི་གྲོས་མཐུན་ཁྲོད་ཀྱི་རྒྱལ་ཁབ་རྣམས་ཀྱིས་ཕན་ཚུན་གྱི་ལམ་ལུགས་དང་
རྨང་གཞིའི་རིན་ཐང་ལ་སྐྱོན་བརྗོད་མི་བྱེད་པའི་དོན་མིན། འོན་ཀྱང་། རྒྱལ་ཁབ་དང་
སྲིད་གཞུང་གི་རྨང་གཞིའི་ཁྲིམས་མཐུན་གྱི་ངོ་བོ་ལ་དྲི་བ་བཏང་ནས་སྐྱོན་བརྗོད་
བྱེད་རྒྱུ་དེ་དག་ངེས་པར་དུ་མཚམས་འཇོག་དགོས།
གཉིས་པ། ངེས་པར་དུ་རྒྱལ་ཁབ་ཕན་ཚུན་གྱི་ལྟ་ཚུལ་དང་མངོན་འདོད་དེ་
དག་ཁྲིམས་མཐུན་གྱི་ངོ་བོའི་ཐོག་ནས་ཁྱད་པར་ཡོད་པའམ། ཐ་ན་ཐད་ཀར་འགལ་
ཟླ་ཡོད་པ་ཡིན་ན་ཡང་། ཚད་གཞི་ངེས་ཅན་ཞིག་གི་འོག་ཏུ་ཁས་ལེན་ནམ་བརྩི་
བཀུར་བྱེད་དགོས། གྲོས་མཐུན་གྱི་ཐུན་མོང་མ་ཡིན་པའི་ཁྱད་ཆོས་ནི་འདོད་མོས་
དང་དངོས་ཡོད་ཀྱི་དམ་བཅའ་བརྟན་པོ་ཞིག་གི་ཐོག་གྲོས་མོལ་བརྒྱུད་རྩོད་རྙོག་ཞི་
ཐབས་བྱེད་པ་དང༌། བརྒྱུད་རིམ་ཁྲོད་ཕྱོགས་གཉིས་ཀས་ཆག་ཡང་གཏོང་དགོས་
པ་ངོས་ལེན་བྱེད་དགོས།
གསུམ་པ། རྒྱལ་ཁབ་ཚང་མར་རང་གཞན་གཉིས་ཀྱི་ཁེ་ཕན་སྲུང་སྐྱོབ་ཆེད་
དུ་དྲག་ཤུགས་བེད་སྤྱོད་གཏོང་བ་དང༌། སྲུང་སྐྱོབ་ཆེད་འདང་ངེས་ཀྱི་དམག་དཔུང་
འཛུགས་སྐྲུན་བྱེད་པའི་ཐོབ་ཐང་ཡོད་པར་ཁས་ལེན་ངེས་པར་དུ་བྱེད་དགོས། རང་
ཉིད་ཀྱི་མངོན་འདོད་ཆེད་དུ་དམག་དཔུང་ཤུགས་ཆེར་སྤེལ་ཆོག་ཀྱང་རང་བཙན་
ལྡན་པའི་སྟོབས་ལྡན་རྒྱལ་ཁབ་ཁག་ལ་འཇིགས་སྐུལ་བྱེད་པ་ནི་ངོས་ལེན་བྱེད་མི་
ཐུབ་པ་ཞིག་རེད། གྲོས་མཐུན་གྱིས་དམག་དཔུང་གི་རྒྱ་ཁྱོན་ལ་ཚད་བཀག་བྱེད་
ཀྱི་མེད་ཀྱང་། རྒྱལ་ཁབ་གང་རུང་གིས་གཞན་ལས་ལྷག་པའི་དམག་དཔུང་གི་
སྟོབས་ཤུགས་མངོན་གསལ་དོད་པོར་གྱུར་པ་ཡིན་ན་གྲོས་མཐུན་ལ་གནོད་སྐྱོན་
ཕོག་གི་ཡོད།
བཞི་པ། རྒྱལ་ཁབ་རྣམས་ཀྱིས་ཁྲིམས་མཐུན་བྱ་སྤྱོད་སྤེལ་སྟངས་ལ་གོ་
རྟོགས་གསལ་པོ་ཞིག་ཡོད་དགོས། ཁོང་ཚོས་ངེས་པར་དུ་བྱ་སྤྱོད་གང་གི་རིགས་
ཁས་ལེན་དགོས་པ་དང༌། གང་གི་རིགས་ལ་ཁ་གཏད་གཅོག་དགོས་པར་ངོས་
འཛིན་དང་མོས་མཐུན་ཡོད་དགོས། འདིའི་ཐོག་གསལ་པོ་མེད་པ་ཡིན་ན་གྲོས་
མཐུན་བཞག་པའི་རྒྱལ་ཁབ་རྣམས་ཀྱི་མངོན་འདོད་གཙོ་བོ་མུ་མཐུད་ནས་གནས་
ཐུབ་རྒྱུར་ཐེ་ཚོམ་ཡོང་གི་ཡོད། གྲོས་མཐུན་གྱི་དགོས་དོན་གཙོ་བོ་ནི་ཕན་ཚུན་
ལ་དབང་སྒྱུར་བྱེད་པ་ལས་གཡོལ་ཐབས་བྱེད་རྒྱུ་དེ་ཡིན་པས། གྲོས་མཐུན་ནང་
ཕྱོགས་ཚང་མས་དབང་སྒྱུར་གྱི་བྱ་སྤྱོད་ལ་གདོང་ལེན་བྱེད་རྒྱུ་ངེས་པར་དུ་ཁས་
ལེན་བྱ་དགོས།
ཚད་བཀག་འདི་དག་ཁས་ལེན་བྱེད་རྒྱུ་ལག་ལེན་དངོས་སུ་བསྟར་དུས་
དཀའ། དཔེར་མཚོན་སྟབས་བདེ་དང་གསལ་ཤོས་ནི་མཉམ་འབྲེལ་རྒྱལ་ཚོགས་
ཀྱི་བཅའ་ཁྲིམས་རེད། དེའི་ནང་རྒྱལ་སྤྱིའི་སྤྱི་ཚོགས་ཀྱིས་རྒྱལ་སྤྱིའི་སྒྲོམ་གཞི་
ལས་ཁྲིམས་འགལ་བྱེད་མཁན་ལ་མཉམ་འབྲེལ་གྱིས་ཁ་གཏད་གཅོག་རྒྱུའི་ཆེད་
བཟོས་པ་ཞིག་ཡིན། རྒྱུ་མཚན་དེ་ལ་བརྟེན་ང་ཚོས་མཉམ་འབྲེལ་རྒྱལ་ཚོགས་ཀྱི་
བཅའ་ཁྲིམས་ཀྱི་དོན་ཚན་གཉིས་པའི་ཚིག་བརྗོད་ཁག་ཁས་ལེན་དགོས་པ་དང༌།
དེ་ནི་རྒྱལ་ཚོགས་ཀྱི་ཚོགས་མི་རྣམས་ཉུང་མཐར་ཡང་ཕན་ཚུན་དབར་དྲག་དཔུང་
སྤྱོད་རྒྱུ་སྤོང་དགོས་པ་དེ་རེད།
གཅིག་བྱས་ན་དགག་བྱ་འདི་ཆུང་ཆུང་ཞིག་ཏུ་མཐོང་སྲིད་མོད། རྒྱལ་ཁབ་
ཁྲིམས་མེད་ལུགས་མེད་ཅིག་གིས་དམག་དཔུང་བེད་སྤྱོད་གཏོང་བ་དང་བསྡུར་
ན་སྟོབས་ཆེན་རྒྱལ་ཁབ་དབར་གྱི་གྲོས་མཐུན་ནི་ཡིད་དབང་འཕྲོག་པ་ཞིག་ཡིན།
འོན་ཀྱང་། དེ་ནི་ལག་བསྟར་མི་ཐུབ་པ་ཞིག་དང་ཕན་ཚུན་གོ་རྟོགས་ཡོང་བར་
གནོད་གཞིར་འགྲོ་བ་ཞིག་ཀྱང་རེད། དྲག་ཤུགས་བེད་སྤྱོད་བཏང་ནས་སྟོབས་ལྡན་
རྒྱལ་ཁབ་སུ་ལ་ཡང་འཇིགས་སྐུལ་བྱེད་མི་ཐུབ་ལ། རང་ཉིད་ཀྱི་རྩ་བའི་ཁེ་ཕན་
གྱི་འགག་རྩར་ཐུག་ན་མ་གཏོགས་གྱོང་གུན་དང་ཉེན་ཁ་ཆེན་པོ་དང་ལེན་མི་བྱེད།
གྲོས་མཐུན་གྱི་རྨང་གཞི་ཅི་ཙམ་གྱིས་དོག་པོ་ཡོད་པ་དང༌། སྟོབས་ལྡན་རྒྱལ་ཁབ་
རྣམས་ཀྱིས་རང་ཉིད་ཀྱི་ཁེ་ཕན་ཆེད་བཟོད་སྒོམ་ཅི་ཙམ་བྱེད་ཐུབ་པ་དེ་ཙམ་གྱིས་
གྲོས་མཐུན་བརྟན་པོ་ཡོང་གི་རེད།
དེ་ལྟར་བྱས་ན་གྲོས་མཐུན་གྱི་ནང་དུ་མ་ཚུད་པའི་སྟོབས་ཤུགས་ཆུང་བ་
དང་འབྲིང་ཡིན་པའི་རྒྱལ་ཁབ་རྣམས་ཟ་རྔམས་ཅན་གྱི་སྟོབས་ལྡན་རྒྱལ་ཁབ་ཚོས་
གླགས་རྙེད་སླ་བའི་གནས་སུ་ལྷུང་འགྲོ་ངེས་ཡིན། དྲི་བ་ནི། འདི་ལ་བརྟེན་ནས་
ཕྱོགས་གཅིག་ནས་གྲོས་མཐུན་འདི་རྩིས་མེད་གཏོང་གི་རེད་དམ། དེ་བས་སྲུང་
སྐྱོབ་ཚད་མཐོན་པོ་ཞིག་གྲ་སྒྲིག་མི་བྱེད་པ་ནི་གནས་ལུགས་དང་མི་མཐུན་པ་ཞིག་
དང་དེ་འདྲ་ཞིག་འབྱུང་ཉེན་ཡོད་པ་མཐོང་གི་མི་འདུག གྲོས་མཐུན་གྱིས་ཉེན་ཁའི་
གནས་སྟངས་ཚང་མ་སེལ་ཐུབ་ཀྱི་མེད་ཀྱང་། དེས་སྟོབས་ལྡན་རྒྱལ་ཁབ་དབར་
དམག་འཁྲུག་གིས་མཚོན་པའི་ཉེན་ཚབས་ཆེན་པོ་རྣམས་ཇེ་ཆུང་དུ་གཏོང་བར་
ཕན་གྱི་ཡོད།
ལྔ་པ། ཚོགས་ཞུགས་རྒྱལ་ཁབ་རྣམས་ལ་རྒྱལ་ཁབ་གང་རུང་ཞིག་གིས་
དབང་སྒྱུར་བྱས་པ་ཡིན་ན་དེ་ལ་ཁ་གཏད་གཅོག་ཐུབ་པའམ་འདོད་དོན་མངོན་
གསལ་དོད་པོ་ཡོད་དགོས། ཡུན་གནས་ཐུབ་པའི་གྲོས་མཐུན་ནི་ཚོགས་ཞུགས་
རྒྱལ་ཁབ་རྣམས་ཀྱི་བསམ་པ་བཟང་པོ་ལ་བརྟེན་ནས་ཡོང་བ་ཞིག་མིན། མོས་
མཐུན་དགོས་ས་གཙོ་བོ་ནི་གཅིག་གིས་གཅིག་ལ་དབང་སྒྱུར་མི་བྱེད་པའི་ངེས་
ཤེས་སྐྱེ་རྒྱུ་དེ་ཡིན་པ་དང༌། དེ་ཡང་གནས་སྟངས་དེ་འདྲའི་འོག་ལ་གདམ་ཀ་གཞན་
མེད། གང་ཡིན་ཟེར་ན་གལ་སྲིད་རྒྱལ་ཁབ་སུ་རུང་ཞིག་གིས་དབང་སྒྱུར་བྱ་ཐབས་
སྤེལ་བ་ཡིན་ན་ཚང་མས་དེ་ལ་ཁ་གཏད་བཅག་ནས་རྒྱལ་ཁ་ཐོབ་ཏུ་མི་འཇུག་པ་
ཞིག་དགོས་ཀྱི་ཡོད།
དྲུག་པ། རྒྱལ་ཁབ་ཚང་མས་མི་མང་ལ་གནས་ཚུལ་དེ་དག་ཤེས་རྟོགས་
ཡོང་ཐབས་བྱེད་དགོས། མི་མང་དང་འགོ་ཁྲིད་རྣམས་ལ་གནས་ཚུལ་མཁོ་སྤྲོད་
དམ་འགྲེལ་བརྗོད་ཀྱིས་ཤེས་རྟོགས་ཡག་པོ་མ་བྱུང་བ་ཡིན་ན་གྲོས་མཐུན་རྒྱུན་
གནས་ཡོང་མི་ཐུབ། དེ་ལས་ལྡོག་སྟེ། སྙན་གྲགས་དོན་གཉེར་རིང་ལུགས་པ་དང་
རྒྱལ་གཅེས་རིང་ལུགས་པ་ཚོས་འཆར་ཅན་གྱི་འབྲེལ་ལམ་དང་གནད་དོན། དཀའ་
རྙོག་རྣམས་འཛིན་སྐྱོང་བྱེད་པར་འགོག་རྐྱེན་སྤྲད་ནས་གོ་རྟོགས་ཡོང་བར་ཅི་བྱ་
གཏོལ་བྲལ་གྱི་གནས་སུ་བསྐྱལ་ངེས་ཡིན།
མཇུག་མཐར། གནས་ཚུལ་ཡོད་ཚད་ཀྱི་ནང་ནས་གཙོ་བོ་གྲོས་མཐུན་བཞག་
པའི་རྒྱལ་ཁབ་ཕན་ཚུན་ངེས་པར་འདྲ་མཉམ་དུ་བརྩི་དགོས་པ་དང་། ཕན་ཚུན་གྱི་
མངོན་འདོད་དང་རིན་ཐང་འཛིན་སར་ཁྱད་པར་ཡོད་མེད་ལ་མ་ལྟོས་པར་རང་ཉིད་
ཀྱི་མངོན་འདོད་འགྲུབ་པར་འབད་བརྩོན་བྱེད་པ་གང་ཞིག་ཚང་མ་ཞི་བདེའི་ངང་
གནས་པར་ངོས་ལེན་བྱེད་དགོས།
གོང་གསལ་གྱི་འགྲུབ་དཀའ་བའི་དོན་ཚན་དེ་དག་ལ་བརྟེན་ང་ཚོས་ལོ་རྒྱུས་
ཁྲོད་གྲོས་མཐུན་བྱུང་བ་མཐོང་དཀོན་པོ་ཡིན། འོན་ཀྱང༌། དོན་ཚན་དེ་དག་གིས་
མཚམས་རེར་གྲོས་མཐུན་ཡོང་ཐུབ་པ་ཡང་བསྟན་ཡོད། དེ་བས་གྲོས་མཐུན་ནི་
ཡིད་ཆེས་ཁོ་ན་ལས་བྱུང་བ་ཞིག་མ་ཡིན་པར་མཐར་གཏུགས་ས་ཚོགས་མི་རྒྱལ་
ཁབ་ཚང་མའི་སྟོབས་ཤུགས་ནས་བྱུང་བ་ཞིག་ཡིན། རང་བཞིན་ལྷན་སྐྱེས་ཀྱི་སྒུལ་
ཤུགས་ལྡན་པའམ་རྩ་བའི་སྒྲོམ་གཞི་མི་གཅིག་པའི་ཁྱད་པར་ཡོད་པ་ནས། ཕན་
ཚུན་འབྲལ་ཐབས་མེད་ཅིང་གཉིས་ཕན་གྱི་བསམ་ཤེས་བྱེད་ཐུབ་པའི་གྲོས་འཆམ་
ཞིག་ལེགས་འགྲུབ་ཡོང་བར་གྲོས་མོལ་དང་ཕྱོགས་ཕན་ཚུན་ངོས་ལེན་བྱེད་དགོས།
ཕྱོགས་ཚང་མས་ཕན་ཚུན་དབར་དུ་དགོས་ངེས་ཀྱི་གོ་རྟོགས་ཡོད་པ་མཐོང་དུས་
གཞི་ནས་ལས་རིམ་འགོ་འཛུགས་ཐུབ་པ་དང༌། ཕན་ཚུན་སྤྲོད་རེས་ཀྱི་རྟགས་
མཚན་གསལ་པོ་ཞིག་མེད་པར་རྒྱལ་ཁབ་སུས་ཀྱང་དགོས་ངེས་ཀྱི་ཆག་ཡང་
གཏོང་གི་མ་རེད། དེ་ལས་གཞན་རྩོད་རྙོག་འབྱུང་བའི་སྐབས་སུ་རང་ཉིད་བྱུས་ཉེས་
ཆེན་པོ་ཞིག་གི་ནང་ལྷུང་ངེས་ཡིན།
དེ་བས་ནམ་རྒྱུན་དམག་འཁྲུག་ཆེན་པོ་ཞིག་གི་རྗེས་སུ་གྲོས་མཐུན་ཡོང་
གི་ཡོད་པ་དང༌། དེ་ཡང་དམིགས་བསལ་མི་ཚང་མར་དམག་འཁྲུག་གི་མཇུག་
འབྲས་ངན་པ་དེ་ཚོར་གོ་རྟོགས་གསལ་པོ་ཡོད་པས་ཡིན། རྒྱུ་མཚན་དེའི་དབང་
གིས་ཨེ་ཤེ་ཡའི་གྲོས་མཐུན་ཡང་དམག་འཁྲུག་ཆེན་པོ་ཞིག་གི་རྗེས་སུ་ཡོང་བར་
བརྗོད་མཁན་ཡོད། གཅིག་བྱས་ན་དེ་བདེན་པ་ཡིན་སྲིད། འོན་ཀྱང་། ཨེ་ཤེ་ཡའི་
མངའ་ཁུལ་གྱི་འགོ་གཙོ་དང་སྲིད་བྱུས་འདིང་མཁན་ཚོའི་མདུན་དུ་ལྷགས་པའི་
གནད་དོན་ནི། མངའ་ཁུལ་འདིར་དམག་འཁྲུག་ཆེན་པོ་ཞིག་གི་གྱོང་གུན་ཕོག་མ་
དགོས་པའི་ཐོག་ནས་ཕན་ཚུན་དབར་དུ་གོ་རྟོགས་ཤིག་བསྐྲུན་པའི་སྲིད་དོན་གྱི་
འདུན་པ་རྙེད་ཐུབ་མིན་ལ་རག་ལས་ཡོད། གལ་སྲིད་དམག་འཁྲུག་བརྒྱབ་པ་ཡིན་
ན་དེ་ནི་ལོ་རྒྱུས་ནང་གི་སྡུག་ཤོས་སུ་འགྱུར་ངེས་ཡིན། དེ་བས་ཕན་ཚུན་དབར་དུ་
གོ་རྟོགས་ཡོང་རྒྱུ་དེ་ཡང་འཇིགས་སྐྲག་གཅིག་པོ་མ་ཡིན་པར་རེ་བ་རྨང་གཞིར་
འཇོག་དགོས། གལ་སྲིད་དྲང་པོ་(ཡག་པོ) བྱུང་བ་ཡིན་ན། ཨེ་ཤེ་ཡའི་དུས་རབས་
ཀྱིས་འཛམ་གླིང་གི་མི་འབོར་ཕྱེད་ཀར་འོད་སྟོང་འབར་བའི་རེ་བ་ཞིག་སྤྲོད་ངེས།
ཡོ་རོབ་གྲོས་མཐུན་གྱིས་ཡོ་རོབ་དུས་རབས་ལ་ཐབས་ཇུས་ཀྱི་རྨང་རྡོ་བཞག་པ་ནི་
སྟེས་དབང་ངམ་གློ་བུར་དུ་བྱུང་བ་ཞིག་ག་ལ་ཡིན། ཕྱི་ལོ་༡༨༡༥ ལོར་གྲོས་མཐུན
འཇོག་མཁན་གྱི་དབུ་ཁྲིད་རྣམས་ཀྱིས་གསར་གཏོད་དང་། ཁོང་ཚོའི་བརྒྱུད་འཛིན་
གྱི་མི་རབས་མང་པོས་དུས་ཡུན་རིང་པོ་ཞིག་ལ་གལ་སྲིད་ཡོ་རོབ་ཞི་བདེར་གནས་
པ་ཡིན་ན་མི་ཚང་མར་ཁེ་ཕན་ཡོད་པ་ཤེས་རྟོགས་ཀྱི་བློ་སྟོབས་འཕེལ་ཡོད་ངེས།
འདི་ནི་ཨེ་ཤེ་ཡའི་དུས་རབས་ལ་ཨེ་ཤེ་ཡའི་གྲོས་མཐུན་ཡོང་བའི་རེ་བའམ་ཆ་
རྐྱེན་ཡིན།
ཨེ་ཤེ་ཡའི་ཁུལ་གྱི་གྲོས་མཐུན་ཞིག
དེང་སྐབས་ཀྱི་ཨེ་ཤེ་ཡའི་གྲོས་མཐུན་སྐོར་གྱི་བསམ་ཚུལ་ལ་ཞིབ་འཇུག་བྱེད་
སྐབས་ང་ཚོས་ངེས་པར་དུ་རྒྱལ་ཁབ་སུ་ཞིག་དེའི་ནང་དུ་ཚུད་མིན་ལ་བསམ་བློ་
གཏོང་དགོས། དེང་སྐབས་ཨེ་ཤེ་ཡའི་ཐབས་ཇུས་ཀྱི་མ་ལག་གསལ་པོ་ཞིག་ཡོད་
པ་སྟེ། བྱང་ཤར་ཨེ་ཤེ་ཡ་ནི་རྒྱུ་འབྱོར་དང་སྟོབས་ཤུགས་ཀྱི་ལྟེ་གནས་ཆགས་
ཡོད་པ་དེ་རེད། རྒྱལ་ཁབ་གང་དང་གང་ཞིག་མ་ལག་དེའི་ཁྲོད་ཀྱི་སྟོབས་ཆེན་རྒྱལ་
ཁབ་རེད་དམ། གྲོས་མཐུན་གྱི་ཚོགས་མིའི་རྒྱལ་ཁབ་ཚང་མ་སྟོབས་ཤུགས་འདྲ་
མཚུངས་ཡོད་དགོས་པའི་ངེས་པ་མེད། རྒྱལ་ཁབ་ཁ་ཤས་ནི་གཞན་ལས་ཚད་ངེས་
ཅན་གྱིས་སྟོབས་ཤུགས་ཆེ་བ་ཡོད་སྲིད། འོན་ཀྱང༌། སྟོབས་ཤུགས་སྐྱོ་ཤོས་དེ་ལ
ཡང་མ་ལག་དེའི་ཁྲོད་རང་ཉིད་ཀྱི་མངོན་འདོད་དང་མ་འཚམ་པའི་གནས་ཚུལ་ཡོང་
དུས་དགག་བྱ་བྱེད་ཐུབ་པའི་ནུས་པ་ངེས་པར་དུ་ཡོད་དགོས། ཡང་སྟོབས་ཤུགས་
ཆེ་ཤོས་ཀྱི་རྒྱལ་ཁབ་དེས་རྒྱལ་ཁབ་གཞན་རྣམས་ལས་སླ་བོའི་ཐོག་དབང་སྒྱུར་
བྱེད་ཐུབ་པ་དེ་འདྲ་ཡང་འགྲིག་གི་མེད། དེ་ལྟར་བྱས་ན་རྒྱལ་ཁབ་གཞན་རྣམས་
གྲོས་མཐུན་ལ་ཡིད་ཆེས་བྱེད་པའི་གཞི་རྟེན་ཆེན་པོ་མེད། དེ་བས་གྲོས་མཐུན་མུ་
མཐུད་གནས་པར་རྒྱལ་ཁབ་ཚང་མ་སྡེ་ཚན་འདིའི་ནང་དུ་ཚུད་དགོས་པ་ཡིན། ཨ་
རི་དང་རྒྱ་ནག་གཉིས་དེའི་ནང་ཚུད་པ་སྨོས་ཅི་དགོས། རྒྱལ་ཁབ་གཞན་སུ་ཞིག་ཨེ་
ཤེ་ཡའི་དུས་རབས་ནང་ཞུགས་པའི་ཚད་ལོངས་ཡོད་དམ། ངས་དེ་ལ་ཚོགས་མིར་
འོས་པ་ཁ་ཤས་ཤིག་ཡོད་པ་མཐོང་གི་འདུག
དང་པོ། ཉི་ཧོང་ནི་ད་དུང་འཛམ་གླིང་ཐོག་དཔལ་འབྱོར་ཆེ་ཤོས་ཨང་གསུམ་
པ་དེ་ཡིན། དེ་བས་ད་ལྟ་དང་འབྱུང་འགྱུར་གྱི་དུས་ཡུན་རིང་པོའི་ནང་ཨེ་ཤེ་ཡའི་
སྟོབས་ཆེན་རྒྱལ་ཁབ་ཁྲོད་ཐབས་ཇུས་ཐོག་ནུས་ཤུགས་ལྡན་པ་ཞིག་ཏུ་གནས་
རྒྱུར་ཐེ་ཚོམ་མི་དགོས། དྲི་བ་གཙོ་བོ་ནི་ཁོང་ཚོས་རང་ཉིད་ཀྱི་ནུས་འཇོན་བཏོན་
ནས་ཨེ་ཤེ་ཡའི་སྒྲོམ་གཞིའི་ནང་བསྐྱར་དུ་སྟོབས་ཆེན་རྒྱལ་ཁབ་ཅིག་ཏུ་འགྱུར་
བར་འབད་རྩོལ་བྱེད་རྒྱུ་ཡིན་མིན་དེ་རེད། ཉི་ཧོང་རྒྱལ་ཁབ་ཀྱི་སྣང་བརྙན་ཏེ།
གཏོར་བཤིག་དང་སྐྱི་གཡའ་བའི་ལོ་རྒྱུས་ལ་དྲན་གསོ་བྱེད་དགོས་ཀྱི་ཡོད་པས།
ཉི་ཧོང་མི་མང་ལ་གསར་བརྗེ་ཞིག་བྱེད་པའི་དང་ག་ཡོད་མེད་དང༌། ཁོང་ཚོའི་ཆབ་
སྲིད་ལམ་ལུགས་ལ་མི་མང་གིས་སྣེ་ཁྲིད་པའི་ནུས་འཇོན་ཡོད་མེད་དེ་དྲི་བ་ཆེན་པོ་
ཞིག་རེད། འདས་པའི་ལོ་ངོ་ཉི་ཤུའི་ལོ་རྒྱུས་ཀྱི་ཉམས་མྱོང་ལས་དྲི་བ་གཉིས་ཀར་
ལན་འདེབས་བྱེད་ཐུབ།
དོན་དངོས་ཐོག་དེ་ལྟར་ཡོང་བར་ཆབ་སྲིད་ཀྱི་ཡོ་ལང་ཆེན་པོ་ཞིག་སྟེ། ཉི་
ཧོང་ཡང་བསྐྱར་རང་ཉིད་ལུགས་མཐུན་ཐོག་ནས་སྟོབས་ཆེན་རྒྱལ་ཁབ་ཅིག་ཏུ་
འགྱུར་བར་གསར་བརྗེ་ཞིག་བྱེད་དགོས། དེའི་ག་རེ་སྟོན་གྱི་ཡོད་པ་རེད་ཟེར་ན།
ཉི་ཧོང་ལ་མཚོན་ན་གདམ་ཀ་གཞན་རྣམས་གསལ་པོ་དེ་ཙམ་མེད། གལ་སྲིད་ཁོང་
ཚོ་མུ་མཐུད་ཨ་རིའི་ཚོང་ཤག་བྱས་པ་ཡིན་ན། ལེའུ་ལྔ་པའི་སྐབས་ནས་བསྟན་པ་
ལྟར་ཁོ་ཚོ་དཀའ་རྙོག་གཏིང་ཟབ་མོ་ཞིག་གི་ནང་ལ་ལྷུང་རྒྱུ་རེད། རྒྱ་ནག་ལ་སྟོབས་
ཤུགས་ག་ཚོད་རྒྱས་པ་དེ་ཙམ་གྱིས་ཉི་ཧོང་ཕྱོགས་ནས་བློ་འཚབ་བྱེད་དགོས་
འགྱུར་བ་དང་ཨ་རིའི་སྲུང་སྐྱོབ་ལ་བརྟེན་རྒྱུ་ཁག་ཏུ་འགྲོ་ངེས་ཡིན། ཁོང་ཚོའི་བདེ་
འཇགས་སྲུང་སྐྱོབ་ནི་གལ་ཆེ་ཤོས་ཀྱི་ཚོང་གྲོགས་གཉིས་དབར་གྱི་འགལ་ཟླའི་
འབྲེལ་ལམ་ལ་བརྟེན་བསྡད་ཡོད། དེ་དག་འགོག་སྲུང་བྱེད་རྒྱུ་ཧ་ཅང་དཀའ།
ཕྱོགས་གཞན་ནས་བཤད་ན། གལ་སྲིད་ཉི་ཧོང་རང་ཉིད་སྟོབས་ལྡན་རྒྱལ་
ཁབ་ཅིག་ཏུ་མ་གྱུར་པའི་སྔོན་དུ་ཨ་རིའི་ཐབས་ཇུས་ཀྱི་ཚོང་ཤག་བྱེད་མཚམས་
བཞག་པ་ཡིན་ན། རང་ཉིད་རྒྱ་ནག་གི་སྟོབས་ཤུགས་གཤམ་འོག་ཏུ་ལྷུང་ངེས་ཡིན་
ལ༑ དེ་ལྟར་བྱུང་བ་ཡིན་ན་དོན་དངོས་ཐོག་ཁོང་ཚོ་རྒྱ་ནག་གི་ཐབས་ཇུས་ཚོང་
ཤག་ཏུ་གྱུར་པ་རེད། ཉི་ཧོང་སྐོར་ཆེད་ལས་མཁས་པ་ཁ་ཤས་ཀྱིས་ཉི་ཧོང་ཁོང་
ཚོ་བྱུས་ཉེས་འདི་ནས་ཐར་འདོད་དེ་ཙམ་ཆེན་པོ་མེད་ཟེར་བ་དེ་བདེན་པ་ཡིན་
སྲིད། འོན་ཀྱང༌། ཉུང་མཐར་ཡང་ཉི་ཧོང་ལ་ཁོང་ཚོའི་ཐུན་མོང་མ་ཡིན་པའི་ངོ་
བོ་དང་ལོ་རྒྱུས་ཀྱི་ཚོར་བ་ཟབ་མོ་ཞིག་དང༌། རྒྱ་ནག་གི་དབང་སྒྱུར་ལ་འཇིགས
སྣང་ཡོད་པ་དེས་རང་ཉིད་ཀྱི་བདེ་འཇགས་སྲུང་སྐྱོབ་ཆེད་དུ་ནུས་པ་ཆེན་པོ་འདོན་
ངེས་ཡིན། ཁོང་ཚོས་དེ་ལྟར་མ་བྱས་པ་ཡིན་ན་ཨེ་ཤེ་ཡའི་གྲོས་མཐུན་ཞིག་ཕལ་
ཆེར་ཁག་པོ་རེད། ད་ལྟའི་གནས་བབས་ལྟར་ཉི་ཧོང་ཐབས་ཇུས་ཐོག་ནས་ཨ་རིར་
བརྟེན་བསྡད་པ་ཡིན་ན་རྒྱ་ནག་དང་ཨ་རིའི་དབར་གྲོས་མཐུན་ཞིག་མངོན་འགྱུར་
ཡོང་མི་ཐུབ། ཉི་ཧོང་གིས་ཨ་རིར་རྒྱབ་སྐྱོར་མཐའ་གཅིག་ཏུ་བྱས་པ་དེ་ཙམ་གྱིས།
ཨ་རི་ནི་རྒྱ་ནག་དང་གྲོས་མཐུན་འཇོག་པར་ནུས་སྟོབས་ཆེ་དྲགས་པ་དང༌། གལ་
སྲིད་ཉི་ཧོང་དེ་རྒྱ་ནག་གི་ཐབས་ཇུས་ཚོང་ཤག་ཏུ་གྱུར་པ་ཡིན་ན་(དེ་འདྲ་ཡོང་
མདོག་མ་རེད) གྲོས་མཐུན་གང་ཡིན་ཡང་ཆ་སྙོམ་པོ་ཞིག་ཡོང་གི་མ་རེད། མཐའ་
དོན་ཨེ་ཤེ་ཡའི་ནང་རྨང་གཞི་བརྟན་པོ་ཚུགས་པའི་གྲོས་མཐུན་ཞིག་ཡོང་བར་ཉི་
ཧོང་རང་ངོས་ནས་ཨ་རི་དང་ལྟོས་མེད་ཀྱི་གྲོས་མཐུན་ནང་སྟོབས་དང་ལྡན་པའི་
རྒྱལ་ཁབ་ཀྱི་ངོ་བོའི་ཐོག་མཉམ་ཞུགས་བྱེད་འདོད་པ་དང་བྱེད་ཐུབ་པ་ཞིག་དགོས་
ཀྱི་ཡོད་པ་དེ་རེད། འདི་ནི་ཨེ་ཤེ་ཡའི་ནང་གྲོས་མཐུན་གྱི་བཟོ་འགོད་བྱེད་ཁག་པོ་
ཡིན་པའི་རྒྱུ་མཚན་གཅིག་ཡིན།
རྒྱ་གར་གྱི་འཕེལ་རྒྱས་འདིས་ང་ཚོར་དྲི་བ་མ་འདྲ་བ་ཞིག་གཏོང་གི་ཡོད། ཉི་
ཧོང་གི་སྟོབས་ཤུགས་དུས་ཚོད་འགོར་བོ་ཞིག་དང་རྨང་གཞི་མཐོན་པོ་ཞིག་ནས་
ཉམས་རྒུད་དུ་འགྲོ་བཞིན་པའི་སྐབས་སུ་རྒྱ་གར་མགྱོགས་མྱུར་ངང་ཡར་རྒྱས་སུ་
འགྲོ་བཞིན་ཡོད། ཉི་ཧོང་དང་མ་འདྲ་བར་རྒྱ་གར་གྱིས་རང་རྐྱ་ཐུབ་པའི་སྒོ་ནས་
རང་ཉིད་སྟོབས་ཆེན་རྒྱལ་ཁབ་ཅིག་ཏུ་མཐོང་གི་ཡོད་པ་དང་བྱེད་སྟངས་ཀྱང་དེ་
མཚུངས་རེད། ཡིན་ན་ཡང་། ང་ཚོས་དམིགས་གཏད་བྱེད་སའི་ཨེ་ཤེ་ཡའི་བྱང་
ཤར་མངའ་ཁུལ་ལ་མཚོན་ན་རྒྱ་གར་ལྟོས་ས་ལྟོས་འཇོག་གི་རྒྱང་ཐག་རིང་པོར་
གནས་ཡོད། དེ་བས་གནས་སྐབས་རིང་ཤར་ཨེ་ཤེ་ཡའི་གྲོས་མཐུན་འཇོག་པར
རྒྱ་གར་དེའི་ནང་དུ་མ་ཚུད་པ་ཡོང་སྲིད། འོན་ཀྱང་། རྒྱ་གར་མུ་མཐུད་ཡར་རྒྱས་
ལ་ཕྱིན་པ་ཡིན་ན་ཁོང་ཚོ་གང་མགྱོགས་ངང་གྲོས་མཐུན་ནང་ཚུད་པ་བྱེད་རྒྱུ་ནི་རྒྱུ་
མཚན་ལྡན་པ་ཞིག་རེད། ལྷག་པར་དུ་རྒྱ་གར་གྱིས་གྲོས་མཐུན་དེ་བརྟན་པོ་ཡོང་
བར་མཐུན་རྐྱེན་སྦྱོར་རྒྱུ་ཡིན་པ་དང༌། ཁོང་ཚོ་གྲོས་མཐུན་ནང་ལྟོས་མེད་སྟོབས་
ལྡན་རྒྱལ་ཁབ་ཅིག་གི་ངོ་བོར་ཞུགས་པ་དེས་གྲོས་མཐུན་ནང་ཚུད་པའི་རྒྱལ་ཁབ་
གཞན་གྱིས་རྒྱ་གར་གང་གི་ཕྱོགས་སུ་འགྲོ་སྲིད་པའི་སེམས་ཁྲལ་ཡང་ཇེ་ཉུང་དུ་
གཏོང་གི་རེད། དེ་བས་སྟོབས་ཤུགས་ཀྱི་ལྗིད་ཁོག་ནང་ངས་རྒྱ་གར་ཡང་འཇུག་
གི་ཡིན།
ཨུ་རུ་སུ་ནི་ཕྱོགས་གཅིག་ནས་བཤད་ན་ཕྱི་ལོགས་སུ་བཞག་ཆོག ང་ཚོས་
མཐོང་གསལ་ལྟར་ཨུ་རུ་སུ་མ་འོངས་པར་ཨེ་ཤེ་ཡའི་ནང་གི་སྟོབས་ལྡན་རྒྱལ་ཁབ་
ཅིག་ཏུ་འགྱུར་རྒྱུ་ཁག་པོ་རེད། ཁོང་ཚོའི་སྟོབས་ཤུགས་ལ་བལྟས་ན་ཁོང་ཚོ་གྲོས་
མཐུན་ནང་ཞུགས་དགོས་དོན་མེད་ལ་ཁོང་ཚོ་དེའི་ནང་མ་ཞུགས་པ་དེས་ཁོང་ཚོའི་
གནས་སྟངས་སྐྱོ་བོ་ཡིན་པ་མཚོན་གྱི་མེད། དོན་དངོས་ཐོག །ཨེ་ཤེ་ཡའི་ནང་དུ་ཨུ་
རུ་སུ་ནི་སྟོབས་འབྲིང་རྒྱལ་ཁབ་ཅིག་གི་ངོ་བོར་གནས་རྒྱུ་དང་སྟོབས་འབྲིང་རྒྱལ་
ཁབ་རྣམས་ལ་གྲོས་མོལ་གྱི་རྐུབ་བཀྱགས་ཐོག་སྡོད་ས་མེད།
དེ་བཞིན་ཨེ་ཤེ་ཡའི་ནང་གི་སྟོབས་འབྲིང་རྒྱལ་ཁབ་གཞན་ཀོ་རི་ཡ། (ཐ་ན་ཀོ་
རི་ཡ་ལྷོ་བྱང་མཉམ་འབྲེལ་བྱུང་བ་ཡིན་ན་ཡང་) ཝེ་ཐི་ནམ་ཡང་མ་འོངས་པའི་ལོ་བཅུ་ཕྲག་
ཁ་ཤས་རིང་དོན་སྙིང་ཅན་གྱི་སྟོབས་འབྲིང་རྒྱལ་ཁབ་ཅིག་ཏུ་འགྱུར་མོད། ངའི་ཚོད་
དཔག་ལ་ཁོང་ཚོར་ཡང་གྲོས་མོལ་གྱི་རྐུབ་བཀྱག་ཐོག་སྡོད་པའི་སྟོབས་ཤུགས་
འདང་ངེས་མེད། ཧིན་དྷུ་ཉེ་ཤི་ཡ་ཁོ་ན་ཨེ་ཤེ་ཡའི་ནང་ཁ་ཡོད་ལག་ཡོད་ཀྱི་སྟོབས་
ལྡན་རྒྱལ་ཁབ་ཅིག་ཏུ་འགྱུར་བའི་ནུས་པ་ཡོད་ཀྱང་། དུས་རབས་འདིའི་དཀྱིལ་བར་
དུ་དེ་ལྟར་མི་འགྱུར་བས་གནས་སྐབས་རིང་ལ་ང་ཚོས་ཨེ་ཤེ་ཡའི་གྲོས་མཐུན་ནི་
ཚོགས་པ་བཞི་ཡིས་གྲུབ་པ་ཞིག་རེད། (ཨ་རི། རྒྱ་གར། རྒྱ་ནག་ཉི་ཧོང་)
ཁོང་ཚོས་མོས་མཐུན་བྱེད་ཐུབ་བམ།
དྲི་བ་གཙོ་བོ་ཨེ་ཤེ་ཡའི་གྲོས་མཐུན་ཆེད་དགོས་ངེས་ཀྱི་གོ་རྟོགས་ཡོད་པ་དང་
རྒྱུན་གནས་ཡོང་བ་ཞིག་སྟོབས་ཆེན་རྒྱལ་ཁབ་བཞི་ཡིས་བྱེད་ཐུབ་མིན་དེ་རེད།
ཁོང་ཚོའི་དགོས་མཁོ་གང་ཡིན་ནམ་ཟེར་ན། གནད་འགག་གཙོ་བོ་ནི་རྒྱལ་ཁབ་
བཞི་ཡིས་ཕན་ཚན་འདྲ་མཉམ་ཡིན་པར་ཁས་ལེན་བྱེད་རྒྱུ་དང༌། དེ་ཡང་ཕན་ཚུན་
ལ་འདྲ་མཉམ་གྱི་ཐོབ་ཐང་དང་འདྲ་མཉམ་གྱི་འོས་འགན་ཁུར་དགོས། འདི་ནི་ལས་
སླ་བོ་ཞིག་གཏན་ནས་མེད། ཨེ་ཤེ་ཡའི་གྲོས་མཐུན་གྱི་ཚོགས་མིར་འགྱུར་སྲིད་
པའི་རྒྱལ་ཁབ་སུ་ཞིག་ལ་ཡང་སྟོབས་ཆེན་རྒྱལ་ཁབ་ཀྱི་ལམ་ལུགས་ཁྲོད་ཉམས་
མྱོང་མེད། ཁོང་ཚོ་ཚང་མས་རྒྱལ་སྤྱིའི་ནང་ཡོད་པའི་རང་ཉིད་ཀྱི་སྣང་བརྙན་དང་།
དོན་དངོས་ཐོག་རྒྱལ་ནང་གི་སྣང་བརྙན་ལ་འགྱུར་བ་བཏང་ནས་གྲོས་མཐུན་ཡོང་
ཐབས་བྱེད་དགོས་ཀྱི་ཡོད།
གནས་སྟངས་འདི་ཨ་རིར་གསལ་ཤོས་ཡིན། ཨེ་ཤེ་ཡའི་ནང་གྲོས་མཐུན་
ཞིག་ཡོང་བར་བྱེད་པ་ལ་ཨ་རི་བས་རྒྱ་ནག་ལ་འདྲ་མཉམ་གྱི་ལྟ་ཚུལ་ཞིག་འཛིན་
དགོས་པ་དང༌། ཁོང་ཚོས་རྒྱ་ནག་དང་རྒྱལ་ཁབ་གཞན་རྣམས་དམག་དཔུང་དང་
ཆབ་སྲིད་ཐོག་ནས་གོ་བབ་འདྲ་མཉམ་དུ་བརྩི་དགོས་པར་མ་ཟད། ཨེ་ཤེ་ཡའི་
མངའ་ཁུལ་དུ་རང་ཉིད་ཀྱི་མངོན་འདོད་ཇེ་ཆུང་དུ་བཏང་ནས་རྒྱལ་ཁབ་གཞན་གྱི་
མངོན་འདོད་དང་མཐུན་པོ་ཡོང་བ་བྱེད་རྒྱུ་དེ་དང་དུ་ལེན་དགོས། ཁོང་ཚོས་རྒྱ་ནག་
གི་ཆབ་སྲིད་ལམ་ལུགས་ཁྲིམས་མཐུན་ཡིན་པར་ཁས་ལེན་དང་དེ་ལྟར་ཡིན་པ་ཨ་
རིའི་མི་མང་ལ་གསལ་སྟོན་བྱེད་དགོས། འོན་ཀྱང༌། དེ་དང་མཉམ་དུ་ཁོ་ཚོ་ཨེ་ཤེ་
ཡའི་མངའ་ཁུལ་དུ་སྤྱང་གྲུང་དོད་པོའི་ངང་གནས་དགོས་པ་དང༌། སྟོབས་ལྡན་རྒྱལ་
ཁབ་གང་རུང་གིས་གཞན་ལ་དབང་སྒྱུར་བྱེད་པར་འབད་བརྩོན་བྱས་པ་ཡིན་ན་དེ་
ལ་དྲག་པོས་ཁ་གཏད་གཅོག་ཐུབ་པ་མ་ཟད་གཅོག་པའི་འདོད་པ་ཡོད་དགོས། འདི་
ནི་དགོས་འདུན་ཆེན་པོ་ཞིག་རེད།
འོན་ཀྱང་། འདི་ནི་རྒྱ་ནག་ལ་མཚོན་ན་ཡང་དགོས་འདུན་ཆེན་པོ་ཞིག་ཡིན།
གཅིག་བྱས་ན་ཕོན་ཆེན་པོ་ཡིན། རྒྱ་ནག་གིས་རང་ཉིད་ཨེ་ཤེ་ཡའི་འགོ་གཙོ་བྱེད་
པའི་རྨི་ལམ་དེ་འདོར་དགོས་ཀྱི་ཡོད། ཁོང་ཚོ་འཛམ་གླིང་ཐོག་གི་སྟོབས་འབྱོར་
ཆེ་ཤོས་ཀྱི་རྒྱལ་ཁབ་ཅིག་ཡིན་ན་ཡང༌། ཨ་རིས་བྱས་ཟིན་པའི་ཨེ་ཤེ་ཡའི་ནང་
གི་འགོ་གཙོའི་གནས་བབས་དེ་ལ་རྩོད་ལེན་མི་བྱེད་པའི་ཁས་ལེན་བྱེད་དགོས་
ཀྱི་ཡོད། རྒྱ་ནག་གི་འགོ་ཁྲིད་དང་མི་མང་གིས་དོན་དངོས་ཐོག་རང་ཉིད་སྟོབས་
ཤུགས་ཆེན་པོ་ཡིན་ཡང་རང་ཉིད་དེ་འདྲའི་སྟོབས་ཤུགས་ཆེན་པོ་མིན་པ་(མི་འདོད་
བཞིན་དུ) ཁས་ལེན་བྱེད་དགོས་ཀྱི་ཡོད། ཁོང་ཚོས་ངོས་འཛིན་བྱེད་ཐུབ་དགོས་
པ་ནི་རང་ཉིད་ཀྱིས་ཨེ་ཤེ་ཡའི་འགོ་གཙོའི་གནས་བབས་རྩོད་ལེན་བྱས་པའི་གྱོང་
གུན་ནི་རྩོད་ལེན་མ་བྱས་པ་ལས་ཆེ་བ་ཡོད་པ་དང་། རྩོད་ལེན་བྱས་པ་ཡིན་ན་ཕལ་
ཆེར་ཕམ་ཉེས་ཡོང་རྒྱུ་ཡིན། དེ་བས་དོན་དངོས་ཐོག་རྒྱ་ནག་གིས་ཨ་རི་གཅིག་
པོར་འབྲེལ་ལམ་འཇོག་པ་ཙམ་མ་ཡིན་པར། ད་དུང་ཉི་ཧོང་དང་རྒྱ་གར་ལ་འདྲ་
མཉམ་གྱི་འབྲེལ་བ་འཛིན་དགོས། ཁོང་ཚོའི་དོགས་ཟོན་གཞིར་བཞག་ནས་བསམ་
ན་འདི་ནི་རྒྱ་ནག་གི་འགོ་ཁྲིད་ཚོས་ཁས་ལེན་བྱེད་རྒྱུ་ལས་སླ་བོ་ཞིག་མིན། རྒྱ་ནག་
སྔོན་ཆད་འཛམ་གླིང་གི་རྒྱལ་ཁབ་ཁྲོད་སྟོབས་དང་ལྡན་པ་ཞིག་བྱས་མྱོང་ཡོད། ཨ་
རིའི་དྲུང་ཆེ་ཟུར་པ་ཧེན་ནེ་རེས་ཁེས་སེན་འཇེར་ (Henry Kissinger) ནས་རྩོམ་
ཡིག་ཅིག་གི་ནང་འདི་ལྟར་བྲིས་ཡོད།
“ཨ་རིས་རྒྱུན་སྲོལ་ལྟར་ན་རང་ཉིད་རྒྱལ་སྤྱིའི་མ་ལག་གི་ཆ་ཤས་ཤིག་ཡིན་
པ་ལས་དེར་སྟངས་འཛིན་ནམ་དབང་སྒྱུར་བྱེད་རྒྱུ་ནི་དོན་དུ་གཉེར་མེད་པར། རང་
ཉིད་མ་ལག་དེར་འགྱུར་བར་འབད་བརྩོན་བྱེད་པ་ཡིན་” གསུངས་པ་འདི་ནི་ལོ་
རྒྱུས་རང་བཞིན་ལྡན་པའི་བསམ་ཚུལ་ཞིག་རེད།
དེ་བཞིན་ཉི་ཧོང་ལ་མཚོན་ན་འདི་དགོས་འདུན་ཆེན་པོ་ཞིག་རེད། ཉི་ཧོང་མི་
མང་གིས་རྒྱལ་ཁབ་འདི་ཉིད་ཡང་བསྐྱར་སྟོབས་ཆེན་རྒྱལ་ཁབ་ཅིག་ཏུ་འགྱུར་རྒྱུར་
བློ་འཚབ་ཆེན་པོ་བྱེད་ཀྱི་ཡོད། མི་མང་རྣམས་ཕྱོགས་གཅིག་ནས་ཁོ་ཚོའི་གཞུང་
གིས་ཕྱི་ལོ་ ༡༩༤༥ སྔོན་བཞིན་ཡང་བསྐྱར་སྟོབས་ཤུགས་བེད་སྤྱོད་ལོག་པར་
གཏོང་བར་འཇིགས་སྣང་སྐྱེ་བཞིན་ཡོད། ཡང་མི་མང་ཕྱོགས་གཅིག་ལ་ཨེ་ཤེ་ཡའི་
ནང་ཐབས་ཇུས་ཀྱི་འགོ་གཙོ་བྱེད་པའི་ཆེད་འགན་ཁུར་ལེན་པ་དང་འགྲོ་སོང་གཏོང་
རྒྱུར་འདོད་མོས་དེ་ཙམ་མེད། ད་དུང་མི་མང་པོ་ཞིག་ལ་ཐེ་ཚོམ་མེད་པའི་ཐོག་ལྟ་
ཚུལ་གཉིས་ཀར་ཚོར་སྣང་ཡོང་གི་ཡོད། རྒྱུ་མཚན་གང་ཡིན་ཟེར་ན། ཨེ་ཤེ་ཡའི་ད་
ཡོད་སོར་གནས་ཀྱི་གནས་བབས་དེ་འདས་པའི་མི་ལོ་བཅུ་ཕྲག་དྲུག་ཙམ་གྱི་རིང་
ཉི་ཧོང་ལ་ཧ་ཅང་འཚམ་པོ་བྱུང་ཡོད། འོན་ཀྱང་། ཉི་ཧོང་གཙོ་བྱས་ཨེ་ཤེ་ཡ་ཁྱོན་
ཡོངས་སུ་ད་ཡོད་སོར་གནས་ཀྱི་གནས་བབས་རང་འཇགས་གནས་རྒྱུ་ནི་གདམ་
ཀ་ཞིག་མིན། གདམ་ཀ་ནི་མ་འོངས་པའི་ཐབས་ལམ་སྐོར་ཡིན་པ་དང་དེ་དག་ཚང་
མ་ང་ཚོས་ཤེས་རྟོགས་ཡོད་པ་ལས་ཀྱང་དངོས་ཡོད་གཉིས་ཁྱད་པར་ཆེན་པོ་ཡོད།
ཉི་ཧོང་ལ་མཚོན་ན་ཡང་བསྐྱར་སྟོབས་ཆེན་རྒྱལ་ཁབ་ཅིག་ཏུ་འགྱུར་རྒྱུ་ནི་གང་
ལྟར་གདམ་ཀ་ཡག་པོ་ཞིག་མིན་པར་མ་ཟད་ཧ་ཅང་ཁག་པོ་རེད།
རྒྱ་གར་གྱིས་ཀྱང་དཀའ་ཁག་ཆེ་བའི་སྙོམ་སྒྲིག་བྱེད་དགོས་ཀྱི་ཡོད། ཆེ་ས་
ནས་བཤད་ན་རང་བཙན་ཐོབ་ནས་བཟུང་ལྷོ་ཨེ་ཤེ་ཡའི་ཐབས་ཇུས་ཀྱི་སྒྲོམ་གཞིའི་
ཁྲོད་དུ་ཁེར་རྐྱང་ངམ་ལོགས་སུ་བསྡད་པའི་རྐྱེན་གྱིས་རྒྱ་གར་གྱིས་སྟོབས་ཆེན་
རྒྱལ་ཁབ་ཁག་ལ་རྒྱལ་ཐབས་འབྲེལ་བ་བྱེད་པར་རྒྱ་ནག་ལས་ཀྱང་ཉམས་མྱོང་
ཆུང་བ་ཡོད། རྒྱལ་ཁབ་གཞན་རྣམས་ལྟར་ཁོང་ཚོས་ཀྱང་རང་ཉིད་ཀྱི་ཆབ་སྲིད་ཀྱི་
གཤིས་ཀ་ལ་སྔོན་ཚུད་ནས་བསམ་བློ་གཏོང་དགོས།
གནད་དོན་འདི་དག་གིས་ཨ་རིར་གསལ་བཤད་
ཅི་ཞིག་གནང་ངམ།
ཁྲིམས་མཐུན་གནས་བབས།
འདི་དག་ལག་བསྟར་བྱས་པ་ཡིན་ན་ག་འདྲ་ཞིག་ཏུ་འགྱུར་གྱི་རེད་དམ། ཨ་རི་སྤྱི་
མཐུན་རྒྱལ་ཁབ་ཀྱིས་རྒྱ་ནག་སྟོབས་ཤུགས་འདྲ་མཉམ་དུ་བརྩི་དགོས་ན་ག་འདྲ་
ཞིག་ཡོང་གི་རེད་དམ། དང་པོ། ཨ་རིའི་ངོས་ནས་ཐེ་ཚོམ་མེད་པའི་སྒོ་ནས་ད་ལྟའི་
དམར་ཕྱོགས་ཚོགས་པས་དབང་ཆ་གཅིག་སྡུད་ཀྱིས་སྟངས་འཛིན་བྱས་ཡོད་པའི་
རྒྱ་ནག་གི་གཞུང་དེ་ཁྲིམས་མཐུན་གྱི་གཞུང་ཞིག་ཡིན་པར་ངོས་འཛིན་བྱེད་དགོས།
འདི་གོམ་སྟབས་ཆེན་པོ་ཞིག་ཡིན། མི་མང་པོས་ཨ་རིས་ཕྱི་ལོ་ ༡༩༧༢ ནས་བཟུང་
འདི་ལྟར་སྒྲུབ་ཀྱི་ཡོད་པ་རེད་བརྗོད་སྲིད། འོན་ཀྱང་། དོན་དངོས་ཐོག་རྒྱ་ནག་ལ་
བསྟན་པའི་ཨ་རིའི་རྣམ་འགྱུར་ཐོག་ནས་དམར་ཕྱོགས་ཚོགས་པ་ཁྲིམས་མཐུན་
ཡིན་མིན་ལ་ཐེ་ཚོམ་སྟོན་གྱི་ཡོད། མང་གཙོའི་རྒྱལ་ཁབ་རྣམས་ནི་དོན་དམ་གྱི་
ཁྲིམས་མཐུན་ཡིན་པའི་ལྟ་ཚུལ་ཐོག་ཏུ་གནས་ཡོད་པ་དང༌། དེ་ཡང་ཨ་རིའི་གཞུང་
ནས་མང་གཙོ་མིན་པའི་སྲིད་དབང་མགོ་རྟིང་སློག་མཁན་གྱི་ཕྱོགས་ཁག་ལ་རྒྱབ་
སྐྱོར་བྱེད་བཞིན་པ་ནི་ཚུལ་མཐུན་ནམ་འགྲོ་ལུགས་དང་འཚམ་པོ་ཡོད་པར་འདོད་
བཞིན་པ་དེ་རེད། བསམ་ཚུལ་འདི་དཔེར་མཚོན་ཞིག་གི་ཐོག་ནས་གླེང་ན། སྲིད་
འཛིན་ཨོ་བྷ་མས་ཕྱི་ལོ་ ༢༠༡༡ ཟླ་ ༡༡ ནང་ཨོ་སི་ཊོ་ལི་ཡའི་གསུང་བཤད་ནང་དུ་
ཐོན་ཡོད་པ་ནི།
“(སྲིད་གཞུང་གི) མ་དཔེ་གཞན་པ་མང་པོར་ཚོད་ལྟ་བྱས་ཡོད་ཀྱང་ཚང་
མར་ལམ་ལྷོངས་བྱུང་མེད། ཕ་ཤིས་རིང་ལུགས་དང་། (སྲིད་དབང་སྒེར་གཅོད་དང་
མི་རིགས་དབྱེ་འབྱེད) དམར་ཕྱོགས་རིང་ལུགས་སོགས་མི་གཅིག་གིས་དབང་སྒྱུར་
དང་། ཡང་ན་ཚོགས་ཆུང་གིས་དབང་སྒྱུར་བྱས་པ་རྣམས་ལ་ལམ་ལྷོངས་བྱུང་མེད།
ལམ་ལྷོངས་མ་བྱུང་བའི་རྒྱུ་མཚན་སླ་ཤོས་གཅིག་ནི། ཁོང་ཚོས་སྟོབས་ཤུགས་
དང་ཁྲིམས་མཐུན་གྱི་འབྱུང་ཁུངས་མཐར་ཐུག་སྟེ་མི་མང་གི་མངོན་འདོད་སྟོབས་
ཤུགས་སྣང་མེད་བཏང་བས་རེད། དངོས་གནས་རེད། མང་གཙོ་ཟེར་བ་འདི་
མཚམས་རེར་རྩིང་པོ་ཡོད། འོན་ཀྱང༌། ཚོགས་པ་ཁག་གི་ལྟ་ཚུལ་ལ་ཁྱད་པར་ཡོད་
མེད་ལ་མ་ལྟོས་པར་ང་ཚོའི་འགྲོ་བ་མིའི་ལོ་རྒྱུས་ཁྲོད་མང་གཙོའི་གཞུང་ནི་སྲིད་
གཞུང་གི་སྒྲོམ་གཞི་རླབས་ཆེ་ཤོས་དེ་ཡིན།
དེ་བས་ང་ཚོ་རླབས་ཆེ་བའི་མང་གཙོའི་རྒྱལ་ཁབ་གཉིས་ཡིན་པའི་ཆ་ནས་
སུ་ཞིག་གི་རང་དབང་ལ་ཉེན་ཁ་སླེབས་དུས་ཁོ་ཚོའི་ཆེད་སྐད་ཆ་ཤོད་ཀྱི་ཡོད།
ང་ཚོས་ཧིན་དྷུ་ཉེ་ཤི་ཡ་ལྟ་བུའི་མང་གཙོར་འགྱུར་བཞིན་པའི་རྒྱལ་ཁབ་རྣམས་
དང་མཉམ་དུ་མཐུན་གྲོགས་བཟོས་ནས་གཞུང་བཟང་པོ་ལ་དགོས་ངེས་ཀྱི་སྒྲིག་
འཛུགས་སྲ་བརྟན་ཆེད་དུ་རོགས་སྐྱོར་བྱེད་ཀྱི་ཡོད། ང་ཚོས་གུ་ཡངས་ཅན་གྱི་
གཞུང་ཞིག་ཡོང་བར་སྐུལ་མ་གཏོང་གི་ཡོད། གང་ཡིན་ཟེར་ན། མང་གཙོ་ནི་གོ་
རྟོགས་ཅན་དང་སྤྱང་གྲུང་ལྡན་པའི་མང་ཚོགས་ལ་བརྟེན་ཡོད་པས་རེད། ང་ཚོས་
མི་མང་གི་ཚོགས་སྡེ་སྲ་བརྟན་གཏོང་གི་ཡོད། གང་ཡིན་ནམ་ཟེར་ན་མི་མང་ལ་
ནུས་སྟོབས་སྤྲད་ནས་ཁོ་ཚོའི་གཞུང་ལ་འགན་ལེན་དུ་འཇུག་ཐུབ། ང་ཚོས་མི་མང་
དཀྱུས་མ་དང་། བུད་མེད། གྲངས་ཉུང་མི་རིགས། གདོད་མིའི་མི་རིགས་ཀྱི་རིག་
གཞུང་ཐོབ་ཐང་སོགས་གོང་འཕེལ་གཏོང་བར་འབད་བརྩོན་ཞུ་བཞིན་ཡོད། གང་
ཡིན་ཟེར་ན། སྤྱི་ཚོགས་གང་ཡིན་ཡང་མི་སེར་ཚང་མར་རང་ཉིད་ཀྱི་འཇོན་ཐང་
བཏོན་བཅུག་པ་ཡིན་ན། དེ་ནི་གྲུབ་འབྲས་ལྡན་པ་དང༌། འབྱོར་ཕྱུག་ལྡན་པ། དྲང་
བདེན་ཡིན་པའི་སྤྱི་ཚོགས་ཤིག་བསྐྲུན་ཐུབ།
ལོ་རྒྱུས་ཀྱི་རྦ་རླབས་ལ་འགྱུར་ལྡོག་ཆེན་པོ་ཡོད་ན་ཡང༌། དུས་ཚོད་ངེས་
ཅན་ཞིག་གི་ནང་ལ་མུ་མཐུད་འགུལ་སྐྱོད་བྱེད་ཀྱི་རེད། ཐེ་ཚོམ་མེད་པ་དང་། ཐག་
ཆོད་པོའི་ངང་ཕྱོགས་གཅིག་ལ་འགྲོ་བ་རེད། དེ་ནི་རང་དབང་ཅན་གྱི་སྤྱི་ཚོགས་
དང༌། རང་དབང་ཅན་གྱི་སྲིད་གཞུང་། རང་དབང་ཅན་གྱི་དཔལ་འབྱོར། རང་དབང་
ཅན་གྱི་མི་མང་གི་ཕྱོགས་སུ་འགྲོ་བ་རེད། མངའ་ཁུལ་འདི་དང་འཛམ་གླིང་ཁྱོན་
ཡོངས་ཀྱི་མ་འོངས་པ་ནི་ལྟ་ཚུལ་དེ་དག་གི་ཆེད་ལངས་ཕྱོགས་བརྟན་པོར་འཛིན་
ཐུབ་མཁན་ཚོར་དབང་གི་རེད་”
གསུང་འཕྲིན་འདིའི་ནང་དུ་རྒྱ་ནག་གི་མིང་གསལ་པོར་བཏོན་མེད་ཀྱང༌།
གསུང་འཕྲིན་གྱི་དམིགས་གཏད་གཙོ་བོ་ནི་རྒྱ་ནག་ཡིན་པ་ཧ་ཅང་གསལ་པོ་རེད།
གསུང་འཕྲིན་འདིའི་ནང་དུ། དང་པོ། རྒྱ་ནག་གི་ཆབ་སྲིད་ལམ་ལུགས་ཀྱི་ཁྲིམས་
མཐུན་རང་བཞིན་ལ་དོགས་འདྲི་དང༌། ལམ་ལུགས་དེར་ཕམ་ཉེས་འབྱུང་བའི་སྔོན་
བརྡ་བཏང་ཡོད་པ་དང༌། གཉིས་པ། ཨ་རིའི་གཞུང་གིས་འགྱུར་ལྡོག་གམ་མགོ་རྟིང་
སློག་པར་རྒྱབ་སྐྱོར་ཡོད་པའི་ཆོད་སེམས། གསུམ་པ། གྲུབ་འབྲས་དེ་ལ་བསྟོད་
བསྔགས་བྱས་ཡོད་པ་རེད། རྒྱ་ནག་གི་འགོ་ཁྲིད་ཅིག་གིས་ཨ་རིའི་ཆབ་སྲིད་ལམ་
ལུགས་ལ་འདི་ལྟ་བུའི་གཏམ་བཤད་མ་བྱས་པར་དུས་ཡུན་རིང་པོ་ཕྱིན་ཡོད། སྲིད་
འཛིན་ཨོ་བྷ་མས་ད་དུང་གསུང་བཤད་དེའི་ནང་རྒྱ་ནག་དམར་ཕྱོགས་གཞུང་གིས་
མི་མང་ས་ཡ་བརྒྱ་ཕྲག་མང་པོར་དངོས་པོའི་དཔལ་ཡོན་བསྐྲུན་པའི་བྱས་རྗེས་ལ་
ངོས་ལེན་བྱས་མེད་པར་ཁོང་གིས་“རང་དབང་མེད་པའི་ཡར་རྒྱས་གོང་འཕེལ་ནི་
རྣམ་པ་འགྱུར་བའི་དབུལ་ཕོངས་ཤིག་རེད་” ཅེས་གསུངས་ཡོད།
ཨ་རི་བ་དང་རྒྱལ་ཁབ་གཞན་གྱི་མི་མང་གིས་ཨ་རི་ལ་ཐོབ་ཐང་དེ་ཡོད་པའི་
རྒྱུ་མཚན་བཤད་ཀྱི་ཡོད། མི་མང་པོ་ཞིག་གིས་སྲིད་འཛིན་ཨོ་བྷ་མའི་གསུང་བཤད་
ནང་དུ་གསལ་བ་ལྟར་ལམ་ལུགས་ཀྱི་ཐོག་ནས་འབངས་མི་སེར་གྱི་འགྲོ་བ་མིའི་
ཐོབ་ཐང་རྡོག་རོལ་གཏོང་མཁན་གྱི་ཆབ་སྲིད་ལམ་ལུགས་དེ་ཉམས་ཉེས་ཡོང་བའི་
སྔོན་བརྡ་དང་སྐུལ་འདེད་བྱེད་པ་ནི་དྲང་པོ་དྲང་བཞག་རེད་ཟེར་གྱི་ཡོད། འདིས་ག་
རེ་མཚོན་གྱི་ཡོད་པ་རེད་ཟེར་ན་རིན་ཐང་གི་ཁྱད་པར་འདི་དག་ཨ་རིའི་སྲིད་བྱུས་
ནང་སྣང་མེད་གཏོང་མི་ཐུབ་པ་དེ་རེད། སྟོབས་ཆེན་རྒྱལ་ཁབ་དབར་དུ་གྲོས་མཐུན་
ལེགས་འགྲུབ་ཞིག་ཡོང་བར་ཨ་རིས་གོང་གི་སྐད་ཆ་འདི་འདྲ་མུ་མཐུད་བཤད་རྒྱུ་
མཚམས་འཇོག་དགོས་པ་རེད་དམ། འདི་ནི་དྲི་བ་མགོ་རྙོག་ཚ་བོ་ཞིག་རེད། ཨ་
རིས་རང་ཉིད་ཀྱི་འདོད་བློར་མི་འབབ་པའི་གནས་ཚུལ་དང་རྒྱ་ནག་གི་ནང་སྲིད་
ལ་སྐྱོན་བརྗོད་བྱེད་བཞིན་ཨེ་ཤེ་ཡའི་ནང་སྒྲོམ་གཞི་གསར་པ་ཞིག་གི་ཐོག་མཉམ་
ལས་བྱེད་ཐུབ་པ་གསལ་པོ་རེད། འོན་ཀྱང༌། ཨ་རིའི་དབུ་ཁྲིད་ཚོས་འཁྲུལ་གཞི་
མེད་པའི་ཐོག་ནས་རྒྱ་ནག་གཞུང་དེ་ཁྲིམས་མཐུན་ཡིན་པ་དང་སྲིད་དབང་མགོ་རྟིང་
སློག་པའི་མངོན་འདོད་མེད་པ་གསལ་སྟོན་མ་བྱས་པ་ཡིན་ན། སྒྲོམ་གཞི་འདི་འདྲ་
ཞིག་གསར་སྐྲུན་དང་ཡུན་གནས་ཡོང་བ་བྱེད་རྒྱུ་ཧ་ཅང་དཀའ་བ་དང༌། གཅིག་
བྱས་ན་ཡོང་མི་སྲིད་པ་ཞིག་རེད། གཞུང་གི་སྲིད་བྱུས་དང་བྱ་སྤྱོད་ལ་སྐྱོན་བརྗོད་
བྱེད་པ་དང༌། སྲིད་གཞུང་དེའི་རྩ་བའི་དབང་ཚད་ལ་འགྲན་སྡུར་བྱེད་པ་གཉིས་
ལ་ཁྱད་པར་ཡོད། སྲིད་གཞུང་ཁག་གིས་ཕན་ཚུན་སྐྱོན་བརྗོད་བྱེད་པ་དང་དུས་
མཚུངས་སུ་ཕན་ཚུན་འདྲ་མཉམ་ཐོག་ལས་དོན་བསྒྲུབ་ཐུབ་ཀྱི་ཡོད། སྲིད་གཞུང་
ཕན་ཚུན་ཁྲིམས་མཐུན་གྱི་གནས་བབས་ལ་འགྲན་སྡུར་དང་མགོ་རྟིང་སློག་ཐབས་
བྱས་པ་ཡིན་ན་མཉམ་ལས་བྱེད་མི་ཐུབ། གནས་སྟངས་འདི་ངོས་ལེན་བྱེད་རྒྱུ་ཧ་
ཅང་དཀའ་ན་ཡང༌། རྒྱ་ནག་གིས་ཨ་རིའི་སྐོར་ལ་སྐད་ཆ་བཤད་དུས་གཟབ་གཟབ་
བྱེད་པ་དེ་བཞིན་ཨ་རིའི་ངོས་ནས་ཀྱང་རྒྱ་ནག་གི་སྲིད་དབང་ཐོག་བསམ་ཚུལ་
བཤད་དུས་ས་མཚམས་ཡོད་པའི་ཐོག་ནས་གནང་དགོས།
འདིས་ཁྲིམས་མཐུན་གྱི་ངོ་བོའི་སྐོར་ལ་དྲི་བ་གཏིང་ཟབ་མོ་ཁ་ཤས་བཏང་
ཡོད། སྲིད་དབང་སྒེར་འཛིན་བྱེད་པ་ནི་ཁྲིམས་མཐུན་མིན་པ་གསལ་པོ་རེད། གང་
ཡིན་ཟེར་ན་དེས་མི་མང་དང་ས་ཁུལ་གྱི་བདག་དབང་ལ་སྟངས་འཛིན་བྱེད་ཀྱི་ཡོད་
པས་རེད། ཁྲིམས་མཐུན་དུ་འགྱུར་བར་སྟངས་འཛིན་དེ་ཡང་མི་མང་གི་ཁེ་ཕན་
ཆེད་ཡིན་པ་དང༌། སྲིད་གཞུང་འཛིན་སྐྱོང་ཡང་རྒྱལ་སྤྱིའི་སྒྲིག་གཞིར་མཐུན་པ་
ཞིག་དགོས། འོན་ཀྱང་། རྩ་དོན་འདི་ལ་ཐག་གཅོད་དང་དབྱེ་འབྱེད་གཉིས་དགོས་
ཀྱི་ཡོད་པར་འདོད། སྟོབས་ཤུགས་ཇི་ལྟར་བེད་སྤྱོད་བཏང་བ་ལས་ཁྲིམས་མཐུན་
ཡིན་མིན་གྱི་བསམ་ཚུལ་སླེབས་པ་དང་། རང་ཉིད་ཀྱིས་ཁས་ལེན་བྱེད་མི་ཐུབ་པའི་
གནས་སྟངས་འབྱུང་སྐབས་གཞན་དེ་ཁྲིམས་མཐུན་མ་ཡིན་པའི་སྐྱོན་བརྗོད་བྱེད་
འོས་པའི་བསམ་ཚུལ་སླེབས་ཀྱི་ཡོད་པ་དེ་ཡིན། སྲིད་གཞུང་ཁ་ཤས་ཀྱིས་མི་མང་
གི་མངོན་འདོད་སྣང་མེད་བཏང་ཡོད་པའི་དཔེར་མཚོན་ནི། སྲིད་དབང་སྒེར་གཅོད་
པ་མུའུ་རྒ་སྦེའུ་བཟུང་བའི་ཛེམ་སྦ་ཝེ་ (Mugabe's in Zimbabwe) དང་བྱང་ཀོ་
རི་ཡའི་འགོ་ཁྲིད་ཁེམ་ནང་མི་ལྟ་བུ་རེད། ཁོ་ཚོའི་གཞུང་དེ་ཁྲིམས་མཐུན་མ་ཡིན་
པར་བརྩིས་ན་འགྲིག་གི་རེད། འོན་ཀྱང༌། རྒྱ་ནག་སྲིད་གཞུང་ཁོང་ཚོ་ལྟ་བུ་རེད་
དམ། དེ་འདྲ་མིན་པ་གསལ་པོ་རེད། རྒྱ་ནག་གི་བྱེད་སྟངས་ཁ་ཤས་ལ་ནོར་འཁྲུལ་
ཡོད་པ་མངོན་གསལ་དོད་པོ་རེད། ཁོང་ཚོས་གཞུང་དང་ཆབ་སྲིད་ཀྱི་ལྟ་བ་མི་
མཐུན་མཁན་ཚོར་བཟོད་སྒོམ་མི་བྱེད་པ་དང་དྲག་གནོན་ཤུགས་ཆེན་བྱེད་ཀྱི་ཡོད།
སུ་གཅིག་གིས་ཀྱང་རྒྱ་ནག་སྲིད་གཞུང་གིས་མི་མང་གི་མངོན་འདོད་སྣང་མེད་ལ་
གཏོང་གི་འདུག་ཟེར་རྒྱུ་ཁག་པོ་རེད། གང་ཡིན་ཟེར་ན། གནས་སྟངས་མང་པོ་ཞིག་
གིས་ང་ཚོར་བདེན་དཔང་བྱས་ཡོད་པ་ནི་མི་འབོར་ཆེན་པོ་ཞིག་གིས་ཁོ་ཚོར་རྒྱབ་
སྐྱོར་བྱེད་ཀྱི་ཡོད། ཡང་རྒྱ་ནག་གི་སྲིད་གཞུང་ལ་མ་དགའ་བ་བྱེད་པའི་མི་འབོར་
མང་པོ་ཞིག་ཡོད་པར་ཐེ་ཚོམ་མི་དགོས་མོད། མི་འབོར་མང་ཆེ་བར་སྲིད་གཞུང་
གི་ཁྲིམས་མཐུན་ངོ་བོ་ཁས་ལེན་མི་བྱེད་པའི་བདེན་དཔང་ཆེན་པོ་མེད། དེ་བས་ཨ་
རིའི་ངོས་ནས་ཀྱང་ཁས་ལེན་མི་བྱེད་པར་རྒྱུ་མཚན་ཆེན་པོ་མེད་ལ། ལྷག་པར་དུ་
ཁས་ལེན་མ་བྱས་པའི་མཇུག་འབྲས་ནི་བསམ་ཡུལ་ལས་འདས་པ་དང་ཉེན་ཚབས་
ཅན་ཞིག་ཡིན། འདི་ནི་རྒྱ་ནག་གི་འགྲོ་བ་མིའི་ཐོབ་ཐང་སྐོར་སྣང་མེད་གཏོང་དགོས་
ཟེར་གྱི་མེད། དེའི་སྐོར་ང་ཚོས་ལེའུ་རྗེས་མའི་ནང་དུ་ཞིབ་ཕྲ་བསམ་གཞིག་བྱ་ཆོག
འོན་ཀྱང༌། སྲིད་གཞུང་ཞིག་གིས་འགྲོ་བ་མིའི་ཐོབ་ཐང་རྡོག་རོལ་བཏང་བར་སྐྱོན་
བརྗོད་བྱས་པ་དང་སྲིད་གཞུང་ཞིག་གི་ཁྲིམས་མཐུན་གནས་བབས་ལ་དོགས་འདྲི་
བྱས་པ་གཉིས་ལ་ཁྱད་པར་དང་གནད་འགག་ཆེན་པོ་ཡོད།
མི་མཐུན་པའི་མངོན་འདོད།
གྲོས་མཐུན་ལ་འགྲེལ་བཤད་རྒྱག་སྟངས་གཞན་ཞིག་ཡོད་པ་ནི་རྒྱལ་སྤྱིའི་སྒྲོམ་
གཞིའི་བརྟན་བརླིང་ལ་གནོད་སྐྱོན་ཕོག་པ་ལས་གཞན་པའི་གནད་དོན་ཚང་མ་
མདུན་ཅོག་ཐོག་ཏུ་གྲོས་བསྡུར་བྱེད་རྒྱུ་ཡོད་པ་དང་། གུ་ཡངས་བྱེད་པ། ཞི་འགྲིག་
ཡོང་བའི་སྡིངས་ཆ་ཞིག་ཡིན། རྒྱ་ནག་དང་མཉམ་དུ་གྲོས་མཐུན་ཞིག་འཇོག་པར་
ཨ་རིའི་ངོས་ནས་རང་ཉིད་ཀྱི་མངོན་འདོད་དང་མི་མཐུན་ཡང་ཚད་ལས་མ་བརྒལ་
བར་དུ་རྒྱ་ནག་གི་རྒྱལ་སྤྱིའི་ཐོག་ལ་འཛིན་པའི་མངོན་འདོད་རྣམས་ཁྲིམས་མཐུན་
ཡིན་པར་ཁས་ལེན་དགོས། ཁྲིམས་མཐུན་གསལ་བསྒྲགས་བྱས་པ་དེས་ཁས་ལེན་
པ་མཚོན་མི་ཐུབ། དེ་ལས་གཞན་ང་ཚོས་ཉོ་ཚོང་གི་ཁེ་ཕན་མཉམ་ཞུགས་བྱེད་
འདོད་ཡོད་པ་དང༌། གྲུབ་འབྲས་ཡག་ཤོས་དེ་ཡོང་བའི་ཆེད་དུ་གུ་ཡངས་སམ་ནང་
འགྲིག་བྱེད་དགོས་པ་ནི་འགོག་ཏུ་མེད་པ་ཞིག་རེད། འདི་ནི་ཚོང་འབྲེལ་གྲོས་མོལ་
གྱི་ལས་དོན་བྱེད་སྟངས་རེད།
ཕྱོགས་གཉིས་ཀས་གོ་རྟོགས་ཡོད་པའི་སྒོ་ནས་རང་ཉིད་ཀྱི་ཁེ་ཕན་ནམ་
ཐོབ་ཐང་ཐོག་ལ་ངར་ཤུགས་ལྡན་པའི་འགྲན་སྡུར་བྱེད་པ་ནི་གནས་ལུགས་དང་
མཐུན་པ་ཞིག་རེད། དཔེར་ན། ཨེ་རན་གྱི་གནད་དོན་ཐོག་ནས་བཤད་ན། ཨ་རྒྱ་
གཉིས་ཀྱི་ལངས་ཕྱོགས་རྦད་དེ་ཁ་ཁ་ཡིན། དེ་བས་རྒྱལ་ཁབ་གཉིས་དབར་གྲོས་
འཆམ་འབྱུང་དགོས་ན་རྒྱ་ནག་ཕྱོགས་ནས་ཨ་རིའི་མངོན་འདོད་ལ་བསམ་གཞིག་
གནང་བ་དང་མཚུངས་པར་ཨ་རིའི་ཕྱོགས་ནས་ཀྱང་ཨེ་རན་ལ་འཛིན་པའི་སྲིད་
ཇུས་ལ་བསམ་གཞག་གཏིང་ཟབ་པོ་ཞིག་གནང་དགོས། འདི་ནི་འདྲ་མཉམ་དབར་
གྱི་མི་མཐུན་པའི་དཀའ་རྙོག་སེལ་ཐབས་ཤིག་ཡིན།
རྩ་དོན་འདིའི་གཞི་རྒྱ་ག་ཚོད་ཅིག་བསྐྱེད་ཐུབ་བམ། དེ་ནི་མངོན་འདོད་གང་
ཞིག་སྒྲོམ་གཞིའི་བརྟན་བརླིང་ལ་གནད་འགག་ག་ཚོད་ཡོད་མེད་ལ་ཐུག་ཡོད།
དཔེར་ན། སྟོབས་ཆེན་རྒྱལ་ཁབ་ཁག་གང་རུང་གི་དབང་ཤུགས་ཀྱི་ཁྱབ་ཚད་ནི་
སྟོབས་ཆེན་རྒྱལ་ཁབ་གཞན་ལས་དམིགས་བསལ་དང་ཁེ་གཙང་། ལྗིད་ཁོག་ཆེ་
བ་ཡིན་ཆོག་གི་རེད་དམ། འདི་ནི་ང་ཚོའི་བསམ་ཡུལ་ལས་འདས་པའི་དཀའ་རྙོག་
ཅན་གྱི་གནད་དོན་ཞིག་རེད། གཞུང་ལུགས་ལྟར་ན། དབང་ཤུགས་ཀྱི་ཁྱབ་ཚད་ནི་
ང་ཚོ་དེང་རབས་རྒྱལ་སྤྱིའི་གུ་ཡངས་སྒྲོམ་གཞི་དང་ལྡོག་ཕྱོགས་སུ་འགྲོ་བ་ལྟར་དུ་
མཐོང་། སྔོན་ཆད་ཨུ་རུ་སུས་(Soviet སོའོ་ཝེ་ཎ་ཌེ) མངའ་ཁོངས་སུ་དབང་ཤུགས་
སྤེལ་ཐབས་བྱས་པར་དགག་བྱ་ཤུགས་ཆེན་བྱུང་ཡོད། འོན་ཀྱང༌། ལག་ལེན་གྱི་
ཁྲོད་དབང་ཤུགས་ཀྱི་ཁྱབ་ཚད་ནི་རྒྱལ་སྤྱིའི་སྒྲོམ་གཞིའི་ཁྲོད་གནད་འགག་ཆེན
པོ་ཞིག་ཏུ་གྱུར་ཡོད་པ་དང་མངོན་གསལ་དོད་ཤོས་ནི་ནུབ་ཕྱེད་གོ་ལའི་ཁུལ་དུ་
རེད། ས་ཁུལ་དུ་ (Monroe Doctrine) མོན་རེའོ་རིང་ལུགས་རྨང་གཞིའི་ཐོག་ཨ་
རིའི་དབང་ཤུགས་ནུབ་ཕྱེད་གོ་ལ་ཁྱོན་ཡོངས་ལ་ཁྱབ་ཡོད། རྒྱ་གར་གྱིས་ལྷོ་ཨེ་ཤེ་
ཡའི་ནང་དབང་ཤུགས་བཟུང་ཡོད་པར་འདོད་ལ། ཐ་ན་ཨོ་སི་ཊོ་ལི་ཡས་ལྷོ་ཞི་བདེ་
རྒྱ་མཚོའི་མངའ་ཁུལ་གྱི་ཁྱིམ་མཚེས་མཚོ་ཕྲན་རྒྱལ་ཁབ་མང་པོའི་ཐོག་ཏུ་དབང་
ཤུགས་སྤེལ་ཡོད་པར་འདོད།
དེ་བས་གྲོས་མཐུན་ཞིག་ཡོང་བར་ཨེ་ཤེ་ཡའི་ནང་གི་དབང་ཤུགས་ཀྱི་ཁྱབ་
ཚད་རྒྱ་ནག་ལ་སྤྲོད་དགོས་པ་རེད་དམ། ཤར་ཨེ་ཤེ་ཡའི་མངའ་ཁུལ་ཁྱོན་ཡོངས་
ལ་ཁྱབ་ཀྱི་མིན་པ་གསལ་པོ་རེད། གྲོས་མཐུན་གྱི་རྩ་བའི་དམིགས་ཡུལ་ནི་ངེས་
པར་དུ་དེ་འདྲ་མ་ཡོང་བ་ཞིག་སྔོན་འགོག་བྱེད་དགོས་པ་ཡིན།
གསལ་ཤོས་ཤིག་ནི་ཉི་ཧོང་རང་ཉིད་སྟོབས་ཆེན་རྒྱལ་ཁབ་ཀྱི་གནས་
བབས་དང༌། ཨེ་ཤེ་ཡའི་བརྟན་བརླིང་ལ་ཉེན་ཚབས་ཆེན་པོ་ཞིག་སྤྲོད་ཐུབ་མཁན་
གྱི་གནས་ནས་ཉམས་རྒུད་བྱུང་ན་མ་གཏོགས་རྒྱ་ནག་ཕྱོགས་ནས་ཁོང་ཚོ་རང་
ཉིད་ཀྱི་དབང་ཤུགས་ཀྱི་ཁྱབ་ཚད་འོག་ཏུ་འགྲོ་བར་གནོན་ཤུགས་སྤྲོད་མི་ཐུབ་པ་
གསལ་པོ་རེད། ཕྱོགས་གཞན་ནས་བཤད་ན། སྟོབས་ཆེན་རྒྱལ་ཁབ་གཞན་ལ་
ཐད་ཀར་གནོན་ཤུགས་སྤྲོད་མི་ཐུབ་པའི་དངོས་ཡོད་དང་མཐུན་པ་ཞིག་རེད། རྒྱ་
ནག་གིས་ལྷོ་ཕྱོགས་རྒྱ་མཚོའི་མངའ་ཁུལ་དུ་ཤུགས་རྐྱེན་སྤྲོད་ཐུབ་པའི་མངའ་
ཁུལ་ཞིག་ཏུ་ངོས་འཛིན་བྱས་ཆོག་(Indochina) རྒྱ་དཀར་ནག་གི་གནད་དོན་
དེ་ནི་མགོ་རྙོག་ཅན་དང་ཚོར་བ་སྐྱེན་པོའི་དྲི་བ་ཞིག་ཡིན། འདི་ནི་རྒྱ་ནག་གིས་
མངའ་ཁུལ་ཁྱོན་ཡོངས་ལ་དབང་སྒྱུར་བྱེད་པར་སྒོ་མོ་ཕྱེ་བའི་ནོར་འཁྲུལ་ཆེན་པོ་
ཞིག་ཡིན་པའི་རྒྱུ་མཚན་བགྲང་ངེས། འོན་ཀྱང་དོན་དངོས་ཐོག་དཔེར་ན་ཨ་རི་དང་
མཐུན་གྲོགས་རྒྱལ་ཁབ་རྣམས་ཀྱིས་ལེའོ་(LAOS) རྒྱལ་ཁབ་ཀྱི་ཆབ་སྲིད་རང་
སྐྱོང་གི་ཆེད་རྒྱ་ནག་དང་མཉམ་དུ་བརྟན་བརླིང་གི་འབྲེལ་ལམ་བྱེད་རྒྱུ་མཚམས་
བཞག་ནས་ཁ་གཏད་དུ་ལངས་པ་དེ་ནི་རང་ཉིད་ཀྱི་མངོན་འདོད་ཡིན་པའི་ཨུ་
ཚུགས་མཐར་སྐྱེལ་བྱེད་ཀྱི་རེད་དམ། ཝེ་ཐི་ནམ་རྒྱལ་ཁབ་ཀྱི་ཆེད་དེ་ལྟར་བྱེད་ཀྱི་
རེད་དམ། གང་ལྟར་ཡང༌། སྟོབས་ཆེན་རྒྱལ་ཁབ་རྣམས་ཀྱིས་རྒྱ་ནག་གི་དབང་
ཤུགས་ཁོ་ཚོའི་མཚོ་རྒྱུད་ཁག་ནས་བརྒལ་དུ་འཇུག་མི་ཐུབ་པ་གསལ་པོ་རེད། པེ་
ཅིང་གིས་མཚམས་རེར་རྒྱལ་ཁབ་གཞན་སུ་ལ་ཡང་ལྷོ་རྒྱ་ནག་རྒྱ་མཚོའི་ནང་ཇུས་
གཏོགས་མེད་ཚུལ་བརྗོད་ཀྱི་ཡོད་མོད། མངའ་ཁུལ་དེ་བློས་གཏོང་བ་ནི་གནད་
འགག་ཧ་ཅང་ཆེ་བའི་རྒྱལ་ཁབ་ཁ་ཤས་བློས་བཏང་བ་དང་ཁྱད་པར་མེད་ལ་ལྷག་
པར་དུ་ཉི་ཧོང་བློས་གཏོང་དགོས། དེ་བས་དབང་ཤུགས་ཀྱི་ཁྱབ་ཚད་སྐོར་ལ་ཐག་
གཅོད་ལེགས་པོ་ཞིག་བྱེད་རྒྱུ་ནི་ཨེ་ཤེ་ཡའི་རྒྱལ་ཁབ་ཁག་གི་གྲོས་མཐུན་བརྟན་
པོ་བཟོ་བར་གནད་འགག་ཆེན་པོ་དང་མགོ་རྙོག་ཆེ་བ་ཞིག་རེད།
དམག་གི་སྟོབས་ཤུགས།
ཝ་ཞིན་ཊོན་རང་ཉིད་ལ་ཨེ་ཤེ་ཡའི་ནང་དུ་འགྲན་ཟླ་བྲལ་བའི་མཚོ་ཐོག་སྟངས་
འཛིན་དང་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་སུ་སྟོབས་ཤུགས་འཆར་
འགོད་ཐོག་རྨང་གཞི་བྱས་པའི་ཐུན་མིན་གྱི་དམག་དཔུང་ཡོད་པར་འདོད། འདི་ལ་
དོན་སྙིང་ལྡན་པའི་ཁ་གཏད་བྱེད་མཁན་ཡོད་ན་དགའ་བསུ་མེད་པར་མ་ཟད་ཁྲིམས་
སྲོལ་དང་མི་མཐུན་པར་ཆ་འཇོག་བྱེད་ཀྱི་ཡོད། ཁོ་ཚོས་གཞན་ལ་སྐྱོན་བརྗོད་བྱེད་
སྐབས་ཕྱི་གསལ་ནང་གསལ་གྱི་སྒྲོམ་གཞིའི་འོག་ནས་བྱེད་ཀྱི་ཡོད་པ་དང་རྒྱ་ནག་
ལ་སྐྱོན་བརྗོད་བྱེད་སྐབས་ཁོ་ཚོའི་དམག་དཔུང་རྒྱ་བསྐྱེད་ཀྱི་དམིགས་ཡུལ་གསལ་
པོ་བཤད་དགོས་སྐོར་བརྗོད་ཀྱི་ཡོད། དོན་དངོས་ཐོག་ཕྱི་གསལ་ནང་གསལ་མ་
ཡིན་པའི་སྐྱོན་བརྗོད་འདི་ནི་དྲང་པོ་ཞིག་མ་རེད། གང་ཡིན་ཟེར་ན། རྒྱ་ནག་གི་
དམིགས་ཡུལ་རྣམས་ཚང་མར་གསལ་ཐག་ཆོད་རེད། ཕྱི་གསལ་ནང་གསལ་མ་
ཡིན་པའི་སྐྱོན་བརྗོད་བྱེད་པ་འདི་ཡར་རྒྱས་ལ་འགྲོ་བཞིན་པའི་རྒྱའི་དམག་དཔུང་
གི་ནུས་སྟོབས་དེ་ཁྲིམས་སྲོལ་དང་མི་མཐུན་པར་བསྒྲུབ་པའི་ཐབས་ཤེས་ཤིག་
རེད། (ནག་པོ་བཟོ་ཐབས)
ཨེ་ཤེ་ཡའི་གྲོས་མཐུན་འོག་འདི་དག་བརྗེ་བོ་རྒྱག་དགོས། རྒྱ་ནག་འདྲ་
མཉམ་དུ་བརྩི་བར་ཨ་རིའི་ངོས་ནས་རྒྱ་ནག་གི་དམག་དཔུང་སྟོབས་ཤུགས་ཚད་
བཀག་མི་བཟོ་བ་དང༌། དེ་བཞིན་ཨ་རིས་མུ་མཐུད་དུ་ཨེ་ཤེ་ཡའི་ནང་མཚོ་དམག་
གི་སྟོབས་ཤུགས་ཡང་རྩེ་ཡིན་པའི་གནས་བབས་རྒྱུན་འཛིན་བྱེད་མི་ཐུབ་པ་ངོས་
ལེན་བྱེད་རྒྱུ་དང༌། ཡར་རྒྱས་ལ་འགྲོ་བཞིན་པའི་རྒྱ་ནག་གི་དམག་དཔུང་སྟོབས་
ཤུགས་ཀྱིས་ཞི་བདེ་རྒྱ་མཚོའི་ལྷོ་ཕྱོགས་མངའ་ཁུལ་གྱི་ཨ་རིའི་དམག་དཔུང་གི་
སྟོབས་ཤུགས་ལ་ཚད་བཀག་བཟོ་བར་ངོས་ལེན་བྱེད་དགོས། དེ་བཞིན་རྒྱ་ནག་
གིས་ཀྱང་རང་ཉིད་ཀྱི་དམག་དཔུང་གི་གདམ་ཀ་ཨ་རིའི་དམག་དཔུང་གི་སྟོབས་
ཤུགས་ཀྱིས་ཚད་བཀག་བྱེད་པར་ངོས་ལེན་དགོས། ལེའུ་བཞི་པའི་སྐབས་སུ་
བཤད་ཟིན་པའི་འགྱུར་འགྲོས་ལྟར་ན་ཕྱོགས་གཉིས་ཀྱིས་ངོས་ལེན་དེ་ལྟར་བྱེད་
དགོས་པ་ནི་གཡོལ་ཐབས་མེད་པ་ཞིག་རེད།
རྩ་དོན་དེ་རྡུལ་ཕྲན་མཚོན་ཆའི་སྟོབས་ཤུགས་ཀྱི་ཁྱད་པར་ལ་ཡང་སྦྱོར་
དགོས་ཀྱི་ཡོད། སྟོབས་ཆེན་རྒྱལ་ཁབ་ཁག་འདྲ་མཉམ་ཡོང་བར་དགོས་ངེས་ཀྱི་
ཆ་རྐྱེན་ནི་ཕན་ཚུན་ལ་རྡུལ་ཕྲན་མཚོན་ཆའི་རྒོལ་རྡུང་གི་འཇིགས་སྐུལ་འགོག་
རྒོལ་གྱི་ནུས་སྟོབས་ཡོད་པ་དང༌། སུ་ལ་ཡང་རྒོལ་རྡུང་བྱས་པ་བརྒྱུད་རྡུལ་ཕྲན་
མཚོན་ཆའི་རྒྱལ་ཁ་ཐོབ་རྒྱུའི་ནུས་པ་མེད་པ་དེ་ཡིན། གནས་སྟངས་འདི་ད་ལྟ་ཡང་
ཡོད་མུས་ཡིན་པ་དང་ཨ་རྒྱའི་དབར་ལ་མ་འོངས་པའི་མི་ལོ་བཅུ་ཕྲག་ཁ་ཤས་
རིང་མུ་མཐུད་གནས་རྒྱུ་ཡིན་པ་གསལ་པོ་ཡིན་པས་གྲོས་འཆམ་ནང་དུ་ཨ་རིས་
འདིའི་སྐོར་ངོས་ལེན་བྱེད་དགོས། དོན་དངོས་ཐོག་དམག་དོན་ངོས་ནས་བཤད་ན་
ཨ་རིས་རྒྱ་ནག་ལ་ཁོང་ཚོར་ཐབས་ཇུས་ཐོག་ནས་འབུར་དུ་ཐོན་པའི་དངོས་ཡོད་
གནས་སྟངས་ལ་འགྱུར་བ་གཏོང་འདོད་ཡོད་ཀྱང་ནུས་འཇོན་མེད་པའི་ངོས་འཛིན་
བྱེད་རྒྱུ་ལས་ལྷག་མེད།
ང་ཚོས་གདམ་ཀ་བྱེད་དགོས་སམ།
མཐོང་གསལ་ལྟར། ཨ་རྒྱའི་དབར་ལ་འབྲེལ་ལམ་བརྟན་པོ་ཞིག་འཛུགས་པའི་
ཆེད་གལ་འགངས་ཆེ་བའི་བསམ་ཤེས་སམ་ཆག་ཡང་གཏོང་དགོས་པ་ཁག་ནི།
ཝ་ཞིན་ཊོན་དང་པེ་ཅིང་གཉིས་ཀའི་ཆབ་སྲིད་འགོ་ཁྲིད་ཚོར་མཚོན་ན་ངལ་དུབ་
ཀྱི་ལྗིད་ཁོག་ཆེ་བའི་དཀའ་ངལ་ཆེན་པོ་ཞིག་ཡིན། མི་མང་པོ་ཞིག་གིས་དེའི་སྐོར་
ལ་དོ་སྣང་དང་བརྟག་ཞིབ་ནན་ཏན་བྱས་ཡོད་མེད་ཀྱི་དྲི་བ་གཏོང་གི་རེད། གཅིག་
བྱས་ན་ཨེ་ཤེ་ཡའི་གྲོས་མཐུན་ནི་མང་ཚོགས་ཀྱིས་མང་མོས་མེད་པའི་གདམ་ཀ་
དང་ཁ་སྐྱེངས་པོ་མ་དགོས་པའི་ཐོག་རྩོལ་མེད་ངང་ཡོང་སྲིད། དཔེར་ན། ཧེན་ནེ་
རེས་ཁེས་སིན་འཇར་གྱིས་ཉེ་ཆར་བཏོན་པའི་རྒྱ་ནག་སྐོར་གྱི་དེབ་ནང་གསལ་
བ་ལྟར་ན། རྒྱ་ནག་སྟོབས་ཤུགས་ཆེ་རུ་ཕྱིན་པ་དང་མཉམ་དུ་ཨ་རྒྱའི་འབྲེལ་བ་
ཡང་རིམ་བཞིན་མི་མངོན་པའི་སྒོ་ནས་སྟོབས་ཤུགས་འཕེལ་འགྱུར་འབྱུང་བའི་
ཁྲོད་དུ། སྒྲོམ་གཞི་གསར་པ་ཞིག་གི་ནང་ཨ་རིའི་ཕྱོགས་ནས་གདམ་ཀའི་སྐོར་
ལ་ཚོར་སྣང་སྐྱེན་པོ་བྱེད་མ་དགོས་པར་རྒྱ་ནག་གི་དམིགས་ཡུལ་ལ་གོ་སྐབས་
སྤྲོད་པ་དང༌། ཨ་རྒྱ་ཕྱོགས་གཉིས་ནས་ཚོར་བ་སྐྱེན་པོས་ཐག་གཅོད་མི་དགོས་
པར་ཕན་ཚུན་གྱི་གནས་བབས་ལ་བསྟུན་མཁས་བྱེད་ཀྱི་ཡིན་པ་དང༌། “མི་མངོན་
པའི་ལག་པ་” ལྟ་བུའི་ཐབས་ཇུས་བེད་སྤྱད་དེ་རྒྱལ་ཁབ་ཁག་དང་མི་མང་རྣམས་
གཉིས་ཕན་གྱི་ལམ་ཁར་ཁྲིད་སྟོན་བྱེད་དགོས་པར་འདོད། ལོ་རྒྱུས་ཐོག་མིག་དཔེ་
བལྟ་འོས་པའི་གནས་སྟངས་ཤིག་ཡོད་པ་ནི། དུས་རབས་བཅུ་དགུ་པའི་མཇུག་
དང་ཉི་ཤུ་པའི་འགོ་སྟོད་དུ་དབྱིན་ཇི་དང་ཨ་རི་དབར་དུ་རིམ་པ་བཞིན། སྡུག་
བསྔལ་མེད་པ། འགྲན་རྩོད་མེད་པའི་སྒོ་ནས་འཛམ་གླིང་གི་འགོ་གཙོའི་གནས་
བབས་འཕོ་འགྱུར་བྱུང་ཡོད།
འོན་ཀྱང་། ང་ཚོས་དབྱིན་ཇི་ནས་ཨ་རིར་སྟོབས་ཤུགས་འཕོ་འགྱུར་གྱི་
གནས་སྟངས་ལ་ཞིབ་བལྟ་བྱས་པ་ཡིན་ན་གནས་སྟངས་དེ་ད་ལྟའི་མ་དཔེར་འཇོག་
མི་འོས། སྐབས་དེའི་དབྱིན་ཇིའི་གནས་བབས་དང་ད་ལྟའི་ཨ་རིའི་གནས་བབས་
གཉིས་ལ་ཁྱད་པར་ཆེན་པོ་ཡོད། དུས་རབས་བཅུ་དགུ་པའི་མཇུག་ཏུ་དབྱིན་ཇི་
ལ་ཐབས་ཇུས་ཀྱིས་ཁ་གཏད་བྱེད་མཁན་ཨ་རི་གཅིག་པོ་མ་ཡིན་པར་རང་ཉིད་ཀྱི་
རྒྱལ་ཁབ་དང་ཐག་ཉེར་ཡོད་པའི་སྟོབས་ཤུགས་རྒྱས་བཞིན་པའི་ཧྥ་རན་སི་དང་
ལྷག་པར་དུ་འཇར་མན་ཡོད་པ་རེད། ཁོ་ཚོའི་མངའ་འབངས་རྒྱལ་ཁམས་ཁག་
ལ་ཨུ་རུ་སུ་དང་ཉི་ཧོང་ནས་ཁ་གཏད་བཅག་ཡོད། དབྱིན་ཇིར་མཚོན་ན་སྟོབས་
ཤུགས་རྒྱས་བཞིན་པའི་རྒྱལ་ཁབ་འདི་དག་ཚང་མའི་ཁ་གཏད་དུ་ལངས་ནས་རང་
ཉིད་ཀྱི་འགོ་གཙོའི་གནས་བབས་རྒྱུན་འཛིན་བྱེད་རྒྱུ་ནི་ཡོང་མི་སྲིད་པ་དང༌། ཁོ་
ཚོས་ཨ་རིར་གོ་ཡུལ་སྤྲོད་པ་ནི་རྒྱལ་ཁབ་གཞན་ལས་ཉེན་ཁ་ཆུང་ཞིང་སྟབས་
བདེ་བོ་ཡིན་པ་གསལ་རྟོགས་བྱུང་ཡོད། གང་ཡིན་ཟེར་ན། དབྱིན་ཇི་དང་ཨ་རིའི་
མངོན་འདོད་ནི་རྒྱལ་ཁབ་གཞན་ལས་རྙོག་འཛིང་ཆུང་བར་གྱུར་ཡོད། རྗེས་སུ་ཨ་
རིའི་སྟོབས་ཤུགས་ཆེ་རུ་སོང་བ་དང་དབྱིན་ཇིའི་སྟོབས་ཤུགས་མགྱོགས་མྱུར་ངང་
ཉམས་རྒུད་དུ་གྱུར། སྐབས་དེའི་དབྱིན་གཞུང་སྤྱང་པོ་བྱུང་ཡོད་པ་སྟེ་ཁོ་ཚོས་ཨ་
རིར་འགོ་གཙོའི་གནས་བབས་ཡོད་པ་ངོས་ལེན་བྱེད་པ་དེ་དབྱིན་ཇིའི་དང་མངོན་
འདོད་མཐུན་པར་ངོས་འཛིན་བྱས་ཡོད་པ་དང་དོན་དངོས་ཐོག་དེ་ལྟར་བྱུང་ཡོད།
ཨ་རིར་ཁ་གཏད་བྱེད་མཁན་སྔོན་མའི་དབྱིན་ཇི་དང་བསྡུར་ན་ཉུང་ཉུང་ཡིན་
པ་དང༌། དབྱིན་ཇི་ནས་ཨ་རིར་སྟོབས་ཤུགས་འཕོ་འགྱུར་དེ་ཞི་འཇམ་ངང་བྱུང་བ་
དེ་ཡང་དབྱིན་ཇིའི་ངོས་ནས་དེ་ལྟར་ཡོང་བར་འདོད་མོས་དང་ལྗིད་ཁོག་ངེས་ཟིན་
ཡོད་པ་དྲན་རྒྱུ་གནད་འགག་ཆེན་པོ་ཡིན། (Kissinger ཨ་རི་ཕྱི་སྲིད་དྲུང་ཆེ) ཧེན་
ནེ་རེས་ཁེས་སིན་འཇར་གྱིས་བསམ་པ་ལྟར་རིམ་བཞིན་འགྱུར་བ་འགྲོ་དགོས་
ན་སྟོབས་ཆེན་རྒྱལ་ཁབ་ཚང་མས་སྒྲིག་འཛུགས་ནང་རང་ཉིད་ཀྱི་འཁྲུལ་གཞི་ཆེ་
བའི་གནས་བབས་ལ་བཟོད་སྒོམ་བྱེད་དགོས། གང་ཡིན་ཟེར་ན་འགྱུར་ལྡོག་གི་
འབྱུང་རིམ་ནང་ཚང་མས་གནད་དོན་ཆེན་པོ་མེད་མདོག་སྟོན་པའི་འདོད་པ་ཡོད་
དགོས། ཨ་རིས་མོས་མཐུན་ཡོད་པའི་སྒོ་ནས་རྒྱ་ནག་གི་མངོན་འདོད་རྣམས་ངོས་
འཛིན་བྱེད་རྒྱུ་དང༌། རྒྱ་ནག་ཕྱོགས་ནས་ཨ་རི་ད་ལྟ་འགོ་གཙོ་ཡིན་པར་འདོད་པའི་
གནས་བབས་དེ་མུ་མཐུད་གནས་རྒྱུར་ངོས་ལེན་བྱེད་དགོས། ཕྱོགས་གཉིས་ཀྱི་སོ་
སོའི་གོ་བབ་ལ་གདོང་ཐུག་འགྲོ་གཞིའི་གནས་ཚུལ་མ་ཐོན་པའི་ཐོག་ནས་གཟབ་
གཟབ་བྱེད་དགོས། འདི་འདྲ་བྱེད་རྒྱུ་ཧ་ཅང་དཀའ། ཕྱོགས་གང་རུང་གིས་མངའ་
ཁུལ་འདིའི་ལས་དོན་ཁ་ཤས་ཐོག་གསལ་ཁ་མེད་པའི་རང་བཞིན་ཅན་དུ་མུ་མཐུད་
འཇོག་འདོད་ཡོད་པ་དེ་རྣམས་ཕྱོགས་གཞན་རྣམས་ཀྱིས་གསལ་པོར་བཟོ་འདོད་
ཡོད་པས། པེ་ཅིང་གཞུང་དང་ཝ་ཞིན་ཊོན་གཞུང་གཉིས་ཀྱིས་ག་རེ་གནང་འདོད
ཡོད་མེད་ལ་མ་བལྟས་པར་ཕྱོགས་གཉིས་ནས་རང་ཉིད་ཀྱི་མི་མང་ལ་འཁྲུལ་གཞི་
མེད་པར་ཨེ་ཤེ་ཡའི་མངའ་ཁུལ་དུ་རང་ཉིད་ཀྱི་གནས་བབས་ཤེས་རྟོགས་ཆེད་དུ་
གཞུང་ལ་གནོན་ཤུགས་ཆེན་པོ་སྤྲོད་ཀྱི་རེད།
དེ་བས་རིམ་འགྲོས་དང་ན་ཟུག་མེད་པའི་རང་བཞིན་ཅན་གྱི་འབྲེལ་བ་བརྟན་
པོ་ཞིག་འཛུགས་པའི་འབད་བརྩོན་མི་བྱེད་པར། ཝ་ཞིན་ཊོན་དང་པེ་ཅིང་ཕྱོགས་
གཉིས་ནས་འཚབ་འཚུབ་དང་ན་ཟུག་ཆེན་པོའི་རང་བཞིན་ཅན་གྱི་འགྲན་རྩོད་ཅིག་
བྱེད་བཞིན་པ་འདི་ང་ཚོས་མཐོང་གསལ་རེད། གལ་སྲིད་ཨེ་ཤེ་ཡའི་མངའ་ཁུལ་གྱི་
སྟོབས་ལྡན་རྒྱལ་ཁབ་རྣམས་ཉེན་ཚབས་དེ་ལས་གཡོལ་འདོད་ན། ཁོང་ཚོས་ངེས་
པར་དུ་དཀའ་ངལ་ཆེ་བའི་གདམ་ཀ་རྣམས་ལ་གདོང་ལེན་བྱེད་པ་དང་དེའི་སྐོར་མི་
མང་ལ་ངོ་སྤྲོད་ཀྱིས་མི་མང་གི་རྒྱབ་སྐྱོར་འཚོལ་དགོས་སོ།།

ལེའུ་དགུ་པ།
རྒྱ་ནག་དང་ལྷན་དུ་སྤྲོད་ལེན་བྱེད་པ།

ད་ལྟར་བྱེད་དགོས་དོན།
གལ་སྲིད་སྟོབས་ཤུགས་མཉམ་སྤྱོད་བྱེད་པ་དེ་ཐབས་ལམ་ཡག་ཤོས་ཡིན་པ་
གསལ་པོར་གྱུར་ཚེ་ཨ་རྒྱ་གཉིས་ཀྱི་གདམ་ཀ་རྣམས་ལས་སླ་བོ་ཡིན་སྲིད། དོན་
དངོས་ཐོག་སྟོབས་ཤུགས་མཉམ་སྤྱོད་བྱེད་པ་ནི་ཨ་རི་རང་ཉིད་ཀྱི་དམིགས་ཡུལ་
དང་འཛམ་གླིང་ཐོག་གི་སྣང་བརྙན་བཅས་ནས་ལྡོག་ཕྱོགས་སུ་འགྲོ་བཞིན་ཡོད་པ་
དང༌། ཞེ་འདོད་ཆེ་བའི་སྲིད་དབང་སྒེར་འཛིན་གྱི་གཞུང་ཞིག་ལ་བསྟུན་མཁས་བྱེད་
པ་ནི་ལོ་རྒྱུས་ཀྱིས་སྤྲད་པའི་ཉམས་མྱོང་དང༌། སྲིད་ཇུས། བཟང་སྤྱོད་ཀྱི་རྩ་དོན།
ཐུན་མོང་གི་སྤྱོད་ལམ་དང་རྒྱབ་འགལ་དུ་འགྲོ་བ་རེད། བློ་འཚབ་འདི་དག་ཚང་མ་
རྒྱ་ནག་དང་ལྷན་དུ་སྤྲོད་ལེན་བྱེད་པར་དགག་ཕྱོགས་ཀྱི་ལྗིད་ཁོག་རེད། བསམ་
ཚུལ་འདི་དག་ལ་དོ་སྣང་སྤྲོད་རྒྱུ་གནད་འགག་ཆེན་པོ་ཡིན།
དྲི་བ་དང་པོ་ནི་ད་ལྟར་བྱེད་དགོས་དོན་གང་ཡིན་ནམ། ཁ་ཤས་ཀྱིས་རྒྱ་ནག་
ལ་གོ་བབ་སྤྲོད་དགོས་པའི་རྨང་གཞིའི་རྒྱུ་མཚན་ཤེས་ཀྱི་ཡོད། འོན་ཀྱང་། འབྲེལ་
ལམ་གསར་པ་ཞིག་གི་ཐོག་ད་ལྟ་ནས་གྲོས་བསྡུར་བྱེད་འགོ་རྩོམ་པ་ནི་རྣམ་དཔྱོད་
དང་ལྡན་པ་ཞིག་མ་ཡིན་པའི་འགྲེལ་བཤད་གནང་གི་ཡོད། ཁོང་ཚོས་ད་དུང་ཅུང་
ཟད་སྒུག་དགོས་ཟེར། ཁ་ཤས་ཀྱིས་རྒྱ་ནག་མུ་མཐུད་དུ་ཡར་རྒྱས་ལ་འགྲོ་མིན་
དང་དོན་དངོས་ཐོག་ཁོང་ཚོས་ཨ་རིར་ཁ་གཏད་ལངས་ཀྱི་ཡོད་མེད་ད་དུང་གསལ་
པོར་གྱུར་མེད་པས་དོགས་པ་འདི་དག་ཇེ་གསལ་དང༌། རྒྱ་ནག་ནས་ཁ་གཏད་བྱེད་
རྒྱུ་དེ་མངོན་གསལ་དོད་པོ་མ་གྱུར་བར་དུ་ཨ་རིའི་ཕྱོགས་ནས་རྒྱ་ནག་ལ་གོ་བབ་
སྤྲོད་པ་ནི་ནོར་འཁྲུལ་རེད་ཟེར། ཡང་ཁ་ཤས་ཀྱིས་ཨ་རིའི་གནས་བབས་ལ་བལྟས་
ནས་ད་ལྟའི་གནས་སྐབས་ལས་མ་འོངས་པའི་ལོ་ཤས་རྗེས་སུ་གྲོས་མོལ་བྱས་ན་
བཟང་ཚུལ་ཤོད་མཁན་ཡང་ཡོད། ཁ་ཤས་ཀྱིས་རྒྱ་ནག་མུ་མཐུད་དུ་ཡར་རྒྱས་ལ་
འགྲོ་ངེས་ཡིན་པ་གཞིར་བཞག་གིས་རྒྱ་ནག་ལ་གུ་ཡངས་སམ་དམིགས་བསལ་
ཁེ་དབང་སྤྲད་པ་ཡིན་ན་རྗེས་སུ་ཁོ་ཚོར་གཡོ་སྐྱོམ་བྱུང་དུས་ཚུར་ལེན་ཁག་པོ་
ཡོད་པའི་སེམས་འཚབ་བྱེད་ཀྱི་ཡོད། ནར་འགྱངས་གཏོང་དགོས་པར་འདོད་པའི་
བསམ་ཚུལ་འདི་དག་ལ་ནུས་པ་ལྡན་པའི་རྒྱུ་མཚན་ཅི་འདྲ་ཞིག་ཡོད་དམ།
ལེའུ་གསུམ་པའི་ནང་དུ་ང་ཚོས་རྒྱ་ནག་གི་སྟོབས་ཤུགས་དང་མངོན་འདོད་
སྐོར་ལ་ཞིབ་འཇུག་བྱས་ཡོད། རྒྱ་ནག་མུ་མཐུད་དུ་སྟོབས་ཤུགས་ཆེ་རུ་འགྲོ་མིན་
ང་ཚོས་གསལ་པོར་བཤད་མི་ཐུབ་པར་མ་ཟད། སྟོབས་འབྱོར་རྒྱས་པ་དང་མཉམ་དུ་
ཤུགས་རྐྱེན་སྤེལ་འདོད་ཡོད་མེད་མི་ཤེས། འོན་ཀྱང༌། འདས་པའི་མི་ལོ་བཅུ་ཕྲག་
རིང་འཕེལ་རྒྱས་ལ་སོང་བ་ལྟར་མ་འོངས་པར་ཡང་མུ་མཐུད་དུ་རྒྱ་ནག་གི་སྟོབས་
ཤུགས་དང་དམིགས་ཡུལ་རྒྱ་བསྐྱེད་ལ་འགྲོ་སྲིད་པའི་གནས་ལུགས་འདི་ཨ་རིས་
རྒྱ་ནག་དང་འབྲེལ་བ་བྱེད་པའི་རིང་ལ་ངེས་པར་དུ་དགོས་པའི་བློ་གྲོས་ཤིག་ཡིན།
(Micawberesque) མེས་ཁོ་སྦེ་རི་སི་ཁོས་(བཅོས་སྒྲུང་རྩོམ་པ་པོ་ཞིག) ཁོང་གི་རེ་བ་
ལྟར་གནས་ཚུལ་ཞིག་ངན་པ་བྱུང་ནས་རྒྱ་ནག་ཉམས་རྒུད་ལ་འགྲོ་བར་འདོད་པ་ནི།
ཨ་རིས་རྒྱ་ནག་གི་གདམ་ཀ་ལ་ཕན་ཐོགས་ཅི་ཡང་མེད་པའི་འཆར་འགོད་ཅིག་ཡིན།
གང་ལྟར་ཨ་རི་དང་འདྲ་བར་རྒྱ་ནག་ཀྱང་ལྟོས་ས་ལྟོས་འཇོག་གིས་མུ་མཐུད་ཡར་
རྒྱས་འགྲོ་བཞིན་པར་བརྟེན། དུས་ཚོད་ཀྱི་འཁོར་སྐྱོད་ནི་ཨ་རིའི་ཕྱོགས་སུ་བསྡད་
མེད། ད་ལྟའི་འགྱུར་འགྲོས་ལྟར་ན་ད་ནས་མི་ལོ་བཅུའི་རྗེས་སུ་རྒྱ་ནག་གི་དཔལ་
འབྱོར་ཨ་རི་ལས་བརྒལ་རྒྱུ་ཡིན་པ་དང༌། ཁོང་ཚོའི་དཔལ་འབྱོར་གྱི་ལྗིད་ཁོག་ལ
བརྟེན་ནས་མངའ་ཁུལ་དུ་ཤུགས་རྐྱེན་ཆེ་རུ་འགྲོ་བར་མ་ཟད། ཁོང་ཚོའི་དམག་
དཔུང་གིས་ཞི་བདེ་རྒྱ་མཚོའི་ལྷོ་ཕྱོགས་ནང་ཨ་རིར་གདོང་ལེན་བྱེད་པའི་གོ་སྐབས་
ཇེ་ལེགས་སུ་འགྲོ་བ་རེད། དེ་བས་སྟོབས་ཤུགས་ཀྱི་ལྗིད་ཚད་རྒྱ་ནག་གི་ཕྱོགས་
སུ་མ་སོང་སྔོན་དུ་གང་མགྱོགས་སྒོས་འབྲེལ་ལམ་གསར་པ་ཞིག་གི་ཐོག་གྲོས་མོལ་
བྱེད་རྒྱུ་ནི་ཨ་རིའི་མངོན་འདོད་དང་མཐུན་པ་ཞིག་རེད། དེ་བས་རྒྱ་ནག་གིས་ཚུར་
ཁ་གཏད་མ་བཅག་བར་དུ་ཨ་རིའི་ཕྱོགས་ནས་གྲོས་མོལ་བྱེད་རྒྱུ་ཕྱིར་འགྱངས་བྱེད་
དགོས་པར་འདོད་པ་ནི་ལོ་ཚིགས་ནོར་འཁྲུལ་ཤོར་བ་འདྲ་པོ་འདུག བསམ་ཚུལ་
དེས་རྒྱ་ནག་ཕྱོགས་ནས་ཨ་རིའི་འགོ་གཙོའི་གནས་བབས་ལ་འགྲན་རྩོད་བྱེད་པ་
ནི་མ་འོངས་པའི་གནས་ཚུལ་ཞིག་མ་ཡིན་པར་ད་ལྟའི་དངོས་ཡོད་གནས་ཚུལ་ཞིག་
ཡིན་པ་དེ་སྣང་མེད་དུ་བཏང་བས་རེད། ད་ནི་རྒྱ་ནག་གིས་ཚུར་ཁ་གཏད་མ་བཅག་
བར་དུ་ངེས་པར་དུ་སྒུག་དགོས་པར་བཤད་པ་ནི་འཕྱིས་དྲགས་པ་རེད། གང་ཡིན་
ཟེར་ན། དེ་འདྲར་གྱུར་ཚར་ཡོད་པས་རེད།
གལ་སྲིད་རྒྱ་ནག་ལ་རྐྱེན་ངན་འབྱུང་བར་ཆ་བཞག་ཀྱང༌། ཝ་ཞིན་ཊོན་
ཕྱོགས་ནས་རྒྱ་ནག་ལ་གུ་ཡངས་སམ་དམིགས་བསལ་ཁེ་དབང་སྤྲོད་པ་དང་། སྤྲད་
ཚར་བའི་རྗེས་སུ་ཚུར་ལེན་རྒྱུ་ཡོང་མི་སྲིད་པའི་ཐོག་ལ་ད་ལྟ་ནས་སེམས་ཁྲལ་བྱེད་
དགོས་ཀྱི་ཡོད་དམ། ཝ་ཞིན་ཊོན་ནས་ཆབ་སྲིད་དང་ཐབས་ཇུས་གང་འདྲ་ཞིག་ཕར་
སྤྲད་ཚར་བ་ཡིན་ན་ཚུར་ལེན་རྒྱུར་དཀའ་ཁག་ཅི་ཙམ་ཡོད་དམ། དཔེ་དེབ་འདིའི་
ནང་གི་བརྗོད་དོན་གཙོ་བོ་ནི་རྒྱ་ནག་སྟོབས་ཤུགས་ཆེ་རུ་སོང་བ་དང་མཉམ་དུ་
ཨ་རི་དང་འདྲ་བར་རང་ཉིད་ཀྱི་ཐབས་ཇུས་དང་ཆབ་སྲིད་ཀྱི་དབང་ཤུགས་ཆེ་རུ་
གཏོང་བའི་སྐོར་ཡིན་པ་དང་། གལ་སྲིད་མ་འོངས་པར་ཨ་རི་དང་རྒྱ་ནག་དབར་གྱི་
སྟོབས་ཤུགས་ལ་འཕོ་འགྱུར་བྱུང་བ་ཡིན་ན། ཆབ་སྲིད་དང་ཐབས་ཇུས་ཀྱི་ལྗིད་
ཁོག་ཀྱང་ཆ་ཚང་བརྗེ་བོ་རྒྱག་གི་ཡོད་པས་ཕར་ག་ཚོད་སྤྲད་ཟིན་ཀྱང་ཚུར་ལེན་
པའི་གོ་བབ་ལེགས་པོ་ཡོད།
ད་དུང་དུས་ཚོད་ནི་ཨ་རིའི་ཕྱོགས་སུ་འཁོར་གྱི་མེད་པའི་ཚོར་སྣང་གཉིས་
པ་ཞིག་ཀྱང་ཡོད་པ་ནི། ང་ཚོས་མཐོང་གསལ་ལྟར་ཨ་རྒྱ་གཉིས་རྣོ་ངར་ཆེ་བ་དང་
ཧ་ཅང་རྩུབ་པའི་འགྲན་རྩོད་ནང་ཞུགས་པའི་སྐབས་འདིར་གྲོས་མོལ་ཞིག་འགོ་
འཛུགས་ཡོང་སྲིད་པའི་རེ་བ་ཇེ་ཆུང་དུ་འགྲོ་བཞིན་པ་དེ་ཡིན། འདི་ལྟར་མུ་མཐུད་
ནས་འགྲོ་བ་དང་དྲག་པོ་བྱས་པ་ཡིན་ན་ཕྱོགས་གཉིས་ནས་ཕྱིར་བཤོལ་བརྒྱབ་སྟེ་
འགྲན་རྩོད་ལས་ལྡོག་ཕྱོགས་ཀྱི་གྲོས་མོལ་འགོ་འཛུགས་བྱེད་རྒྱུ་དཀའ་ལས་ཁག་
ཏུ་འགྲོ་རྒྱུ་རེད། བསམ་ཚུལ་འདི་དག་གིས་ཅི་ཞིག་སྟོན་གྱི་ཡོད་པ་རེད་ཟེར་ན་རྒྱ་
ནག་དང་ལྷན་དུ་གྲོས་མོལ་གང་མགྱོགས་བྱེད་རྒྱུ་ནི་ཤོར་བ་ལས་ཐོབ་པ་མང་པོ་
ཡོད་པ་གསལ་པོར་མངོན་གྱི་ཡོད།
གང་མགྱོགས་སྒོ་ནས་རྒྱ་ནག་དང་མཉམ་དུ་འབྲེལ་བ་བྱེད་པར་རྒྱུ་མཚན་
ལྡན་པར་མཐོང་གི་ཡོད་ན་ཡང༌། ཁ་ཤས་ཀྱིས་ག་རེ་བྱས་ནས་ཨ་རིའི་ཕྱོགས་ནས་
གོམ་པ་དང་པོ་དེ་སྤོ་དགོས་པ་རེད་དམ་ཟེར། གང་ལྟར། རྒྱ་ནག་ནི་མངའ་ཁུལ་གྱི་
སྒྲོམ་གཞི་ལ་འགྱུར་བ་གཏོང་འདོད་ཡོད་པའི་རྒྱལ་ཁབ་གཅིག་པོ་དེ་ཡིན་པས། ཁོ་
ཚོས་ངེས་པར་དུ་གོམ་པ་དང་པོ་དེ་སྤོ་དགོས་ཟེར་མཁན་ཡང་ཡོད། འདི་ནི་རང་
མགོ་རང་གིས་གཡོགས་པའི་འགྲེལ་བཤད་ཅིག་རེད། གང་ཡིན་ཟེར་ན། དེ་ནི་ད་
ལྟའི་ཨ་རིའི་སྲིད་དོན་དབུ་ཁྲིད་རྣམས་ནས་རང་ཉིད་ཀྱི་འོས་འགན་མི་གཞན་གྱི
ཐོག་ལ་གཡུགས་ཐབས་གནང་གི་ཡོད་པ་གསལ་པོ་རེད། གོམ་པ་དང་པོ་སྤོ་རྒྱུ་དེ་
རྒྱ་ནག་ལ་འཇོག་རྒྱུ་ནི་ཆབ་སྲིད་ཐོག་ནས་ཨ་རིའི་དབུ་ཁྲིད་རྣམས་ལ་ལས་སླ་བོ་
ཡིན་ཡང་དེས་ཨ་རིའི་མངོན་འདོད་བསྒྲུབ་མི་ཐུབ། གང་ཡིན་ཟེར་ན། དེ་ནི་ཨ་རིའི་
མ་འོངས་པའི་བདེ་འཇགས་རྒྱ་ནག་གི་ལག་ཏུ་འཇོག་གི་ཡོད་པ་དང༌། སྲིད་ཇུས་
ཀྱི་འཆར་སྣང་དང་ཆབ་སྲིད་ཀྱི་བློ་སྟོབས་རྣམས་ཀྱང་རྒྱ་ནག་གི་འགོ་ཁྲིད་ལ་བརྟེན་
དགོས་པར་འགྱུར། དོན་དངོས་ཐོག་ཨ་རི་བ་ཚོས་རྒྱ་ནག་གི་འགོ་ཁྲིད་ཚོ་ནི་རང་
ཉིད་ཀྱི་དབུ་ཁྲིད་ལས་ལྷག་པའི་རྒྱལ་ཁབ་སྐྱོང་སྟངས་མཁས་པོ་ཡོད་པར་རེ་བ་
བརྒྱབ་པ་རེད། དེ་བས་ཝ་ཞིན་ཊོན་ཕྱོགས་ནས་གང་ཐུབ་ཀྱིས་རྒྱ་ནག་དང་མཉམ་
དུ་རྒྱལ་ཐབས་འབྲེལ་བ་ཞིག་བཟུང་བ་ཡིན་ན་རྒྱ་ནག་ཕྱོགས་ནས་ཀྱང་ཡིད་ཆེས་
འཕེར་བའི་འབྲེལ་བ་ཞིག་བྱེད་རྒྱུར་འདོད་མོས་ཡོང་ངེས། ཨ་རིས་ངེས་པར་འགོ་
འཛུགས་བྱས་ཏེ་རྒྱུ་མཚན་ལྡན་པའི་ཐོག་ནས་རྒྱ་ནག་གྲོས་མོལ་བྱེད་སའི་མདུན་
ཅོག་སར་འཁྲིད་ཐུབ་པ་བྱེད་དགོས་ལ། ཉུང་མཐར་ཡང་ཨ་རིར་རྒྱུ་མཚན་ཡོད་པའི་
གནད་དོན་ཐོག་མཉམ་འབྲེལ་བྱེད་འདོད་ཡོད་པ་སྟོན་ཐུབ་དགོས། ཨ་རིས་གྲོས་
མོལ་བྱེད་འདོད་ཡོད་པའི་རྣམ་འགྱུར་དེ་རང་ཉིད་སྟོབས་ཆུང་ཞིག་ཏུ་མཐོང་བའི་
རྟགས་མཚན་ཡིན་པའི་དངངས་སྐྲག་ནམ་ཡང་སྐྱེ་མི་རུང་། སྲིད་འཛིན་འཇོན་ཁེན་
ནེ་སྒྲིས་སྐད་གྲགས་ཆེ་བའི་གསུང་བཤད་ཅིག་གི་ནང་དུ་། “གྲོས་མོལ་བྱེད་རྒྱུར་
ནམ་ཡང་དངངས་སྐྲག་སྐྱེ་མི་རུང་” གསུངས་པ་དང་། ཡང་ཁོང་གིས། “དངངས་
སྐྲག་དང་བཅས་གྲོས་མོལ་ནམ་ཡང་བྱེད་མི་རུང་” གསུངས་ཡོད། དེ་བས་གྲོས་
མོལ་བྱེད་པའི་ཐབས་ལམ་ཡག་ཤོས་ནི་ཕན་ཚུན་གྱི་མངོན་འདོད་ལ་ཤེས་རྟོགས་
གསལ་པོ་ཡོད་པ་དང༌། རང་ཉིད་ཀྱི་སྟོབས་ཤུགས་དང་སྐྱོན་ཆ་ལ་དངོས་ཡོད་ཀྱི་
དཔྱད་ཞིབ་བྱེད་རྒྱུ་དེ་ཡིན།
རྒྱ་ནག་དང་ལྷན་དུ་གྲོས་མོལ་བྱེད་པའི་བརྒྱུད་རིམ་ནི་ལས་སླ་བོ་ཞིག་གཏན་
ནས་མིན། གྲོས་མོལ་གཞན་དག་དང་འདྲ་བར་ཨ་རྒྱ་གཉིས་ཀྱི་རྣམ་འགྱུར་གང་འདྲ་
འཛིན་མིན་ཕན་ཚུན་གཉིས་ཀར་ཐུག་ཡོད། གལ་སྲིད་ཨ་རི་གཅིག་པོ་ཨེ་ཤེ་ཡའི་
ནང་འགོ་གཙོ་ཡིན་པའི་གནས་བབས་དེ་རྒྱ་ནག་གིས་ངོས་འཛིན་བྱེད་དགོས་པ་
དེ་གསལ་སྟོན་བྱས་པ་ཡིན་ན། རྒྱ་ནག་ཕྱོགས་ནས་ཀྱང་རང་ཉིད་གཅིག་པོ་ཨེ་ཤེ་
ཡའི་འགོ་གཙོ་ཡིན་པ་གསལ་སྟོན་བྱེད་ངེས་ཡིན་པ་ནི་ཧང་སངས་དགོས་པ་ཞིག་
མིན། དེ་བཞིན་གལ་སྲིད་ཨ་རིའི་ཕྱོགས་ནས་འགྲན་རྩོད་བྱེད་མཁན་གཞན་ལ་མེད་
པའི་ལྟ་བའི་ཆ་རྐྱེན་དཔེར་ན། རང་དབང་དང་བདེ་འཇགས་ནི་ཁོང་ཚོའི་མིག་དཔེར་
འོས་པའི་གཞུང་གི་སྒྲོམ་གཞི་ཁོ་ནར་བརྟེན་ཡོད་པ་ལྟ་བུ་བཤད་ན་རྒྱ་ནག་ཕྱོགས་
ནས་ཀྱང་དེ་ལྟར་བཤད་ཀྱི་རེད། འདི་དག་གིས་ག་རེ་སྟོན་གྱི་ཡོད་པ་རེད་ཟེར་
ན༑ ཨ་རིས་རྒྱ་ནག་གིས་ངོས་ལེན་བྱེད་པའི་སྒྲོམ་གཞི་ཞིག་བཟོ་འདོད་ཡོད་པའི་
རྣམ་འགྱུར་བསྟན་པ་ཡིན་ན་རྒྱ་ནག་དང་མཉམ་དུ་ཕྱག་ལས་གནང་བདེ་བོ་དང༌།
གྲོས་མོལ་གང་རུང་ལ་དགོས་ངེས་ཀྱི་གོམ་སྟབས་དང་པོ་ནི་ཁྱེད་ལ་གྲོས་མོལ་
བྱེད་འདོད་ཡོད་པ་གསལ་སྟོན་བྱེད་རྒྱུ་དེ་ཡིན།
གྲང་དམག་གསར་པ་ཞིག་ཡོང་ངམ།
གལ་སྲིད་འགྲན་རྩོད་བྱས་པའི་གྱོང་གུན་དང་ཉེན་ཚབས་ནི་འགྲིག་འཇགས་བྱས་
པ་དང་ཁྱད་པར་ཆེན་པོ་ཡོད་ན། རྒྱ་ནག་དང་མཉམ་དུ་འདི་ལྟར་འབྲེལ་ལམ་བྱེད་པ་
ནི་དོན་དངོས་དང་མཐུན་པ་རེད། ངའི་བསམ་ཚུལ་ལ་གྱོང་གུན་དང་ཉེན་ཁ་ཆེན་པོ་
རེད། འོན་ཀྱང་། མང་པོ་ཞིག་གིས་ལྟ་ཚུལ་འདི་ལ་མོས་མཐུན་མི་བྱེད། ཁོང་ཚོའི་
ལྟ་ཚུལ་ནི་རྒྱ་ནག་དེ་ཐབས་ཇུས་ཐོག་འགྲན་རྩོད་བྱེད་མཁན་ཞིག་ཏུ་གྱུར་ཟིན་ཀྱང༌།
འགྲན་རྩོད་བྱེད་བཞིན་འགྲིག་འཇགས་ཡོང་བ་བྱེད་ཐུབ་བསམ་གྱི་ཡོད། ཡིད་དུ་
འོང་བའི་ལྟ་ཚུལ་འདི་འདོན་མཁན་ནི་ཨེ་རོན་ཧྥེ་རེ་ཌི་སྦི་རྒར་ལགས་ཡིན་ཞིང༌།
ཁོང་དང་འདྲ་བར་མི་གཞན་མང་པོ་ཞིག་གིས་འགྲན་རྩོད་ཆེན་པོ་ཡོང་གི་ཡོད་མེད་
ལ་མ་བལྟས་པར་ཨ་རིའི་ཕྱོགས་ནས་རྒྱ་ནག་གི་དམིགས་ཡུལ་ལ་མཐུན་འགྱུར་མི་
གནང་བར་འགོག་རྐྱེན་སྤྲོད་དགོས་པར་འདོད་ཀྱི་ཡོད།
སྣང་ཚུལ་འདི་གཙོ་བོ་དཔྱད་ཞིབ་གཉིས་ཀྱི་ཐོག་ལ་གཞིར་བཞག་ཡོད། དང་
པོ༑ ཨ་རྒྱ་གཉིས་དབར་གྱི་འགྲན་སྡུར་དེ་འཁྲུག་རྩོད་དང་དཔལ་འབྱོར་གྱོང་གུན་གྱི་
ཐོག་འཛིན་སྐྱོང་བྱེད་ཐུབ་པའི་རེ་བ་བཟང་ས་ནས་བརྒྱབ་ཡོད་པ་དང༌། གཉིས་པ།
སྡུག་ས་ནས་བལྟས་ཀྱང་རྒྱ་ནག་ལ་འགྲིག་འཇགས་བརྟན་པོ་ཞིག་རིམ་བཞིན་ཡོང་
བའི་གོ་སྐབས་ཤིག་ཡོང་གི་རེད་བསམ་གྱི་ཡོད། ལེའུ་སྔོན་མ་རྣམས་ཀྱི་ནང་དུ་ངས་
འདིའི་སྐོར་ལ་ལྡོག་ཕྱོགས་ཀྱི་བསམ་ཚུལ་བཤད་ཡོད། དེ་ལ་ཐབས་ཇུས་ཀྱི་འགྲན་
རྩོད་ནང་ཚུད་པའི་ཨེ་ཤེ་ཡའི་མ་འོངས་པར་སྡུག་ས་ནས་བལྟ་མཁན་དང༌། འགྲིག་
འཇགས་ཡོང་ཐུབ་པའི་རེ་བ་བཟང་ཕྱོགས་ནས་རྒྱག་མཁན་གྱི་སྐོར་རེད། ངས་འདིའི་
སྐོར་བསྐྱར་བཤད་སྐོར་བཤད་རྒྱག་གི་མིན། འོན་ཀྱང༌། ང་ཚོས་དྲི་བ་གཙོ་བོ་འདི་
གཉིས་ལ་མི་མཐུན་པའི་ལྟ་ཚུལ་ཡོང་ཁུངས་ཟབ་ས་དེ་གང་ཡིན་མིན་ལ་བལྟ་རིན་
ཡོད། རྒྱ་ནག་ལ་ལག་པ་ཇི་ལྟར་འཆང་བའི་སྐོར་ལ་བསམ་གཞིག་བྱེད་དུས་གྲང་
དམག་གི་ཉམས་མྱོང་ནས་དཔེ་ལེན་པ་ནི་གཡོལ་ཐབས་མེད་པ་ཞིག་རེད། ལྷག་པར་
དུ་ཨ་རི་དང་ཡོ་རོབ་པ་རྣམས་ལ་མཚོན་ན་གྲང་དམག་ནི་གློ་བུར་དུ་བྱུང་བ་དང་རྒྱུན་
རིང་པོ་ཞིག་ལ་ཛ་དྲག་གི་གནས་བབས་ཁྲོད་ལྷུང་བ་ནི་དངོས་ཡོད་གནས་སྟངས་
རེད། དམག་འཁྲུག་དེའི་ཉམས་མྱོང་ལས་(དགྲ་བོའི་སྟོབས་ཤུགས) བཀག་སྐྱིལ་གྱི་
སྲིད་བྱུས་ནི་ནུས་པ་དང་ལྡན་པ་ཞིག་ཡིན་པའི་བདེན་སྤོབས་རྙེད་ཡོད།
ཁོ་ཚོས་མུ་མཐུད་དུ་འདི་ལྟར་རྒྱུ་མཚན་བགྲང་གི་ཡོད། ཨ་རིས་རྒྱུན་རིང་
པོར་རང་ཉིད་ཀྱི་ལངས་ཕྱོགས་བརྟན་པོར་བཟུང་ཐུབ་པ་ཡིན་ན། རྒྱ་ནག་ཕྱོགས་
ནས་ཨེ་ཤེ་ཡའི་ནང་དབང་ཤུགས་རྒྱ་ཆེན་པོ་ཞིག་ཨ་རི་དང་མཉམ་སྤྱོད་ཆེད་
འགྲན་རྩོད་བྱས་པའི་གྱོང་གུན་ཆེན་པོ་ཞིག་ཡིན་པ་ཤེས་རྟོགས་ཡོང་གི་རེད། དོན་
དངོས་ཐོག་གནས་ཚུལ་དེ་འདྲ་གྲང་དམག་གི་རྗེས་སུ་བྱུང་བ་རེད། ཨུ་རུ་སུའི་
སྟོབས་ཤུགས་བཀག་སྐྱིལ་བྱེད་པར་ནེ་ཌོ་ཡི་ཆོད་སེམས་བརྟན་པོའི་བཀའ་དྲིན་ལ་
བརྟེན། མོ་སུ་ཁོའི་(ཨུ་རུ་སུ) མདུན་དུ་སྔར་ཡོད་གནས་སྟངས་ཐོག་རང་འཇགས་
སྡོད་དམ་ཡང་ན་དམག་འཁྲུག་རྒྱག་དགོས་པའི་གདམ་ཀ་ཁག་པོ་ཞིག་སླེབས་
པར་བརྟེན་གྱོང་གུན་ཆེན་པོ་ཞིག་བློས་བཏང་བར་མཇུག་འབྲས་ཡག་པོ་མེད་པ་
ཁས་ལེན་བྱེད་དུ་བཅུག་ཡོད། རེ་བ་བཟང་ས་ནས་རྒྱག་མཁན་རྣམས་ཀྱིས་པེ་ཅིང་
ཕྱོགས་ནས་ཀྱང་རྩིས་དེ་འདྲ་ཞིག་རྒྱག་པའི་ཡིད་ཆེས་བྱེད་ཀྱི་ཡོད། དེ་འདྲ་ཡིན་
པའི་དབང་དུ་བཏང་ན་ཨ་རྒྱའི་དབར་གྱི་འགྲན་སྡུར་དེའི་མཇུག་འབྲས་ང་ཚོས་གྲང་
དམག་སྐབས་སུ་མཐོང་བའི་བརྟན་བརླིང་གི་རིགས་ཤིག་ཏུ་ལྷིང་འཇགས་ངེས་
ཡིན། དེ་འདྲ་བྱུང་མྱོང་བ་མ་རེད་དམ།
གཅིག་བྱས་ན། སྔར་བྱུང་གི་གནས་ཚུལ་ལ་དཔེར་བལྟས་ནས་གྲང་དམག་
སྐབས་ཀྱི་རྡུལ་ཕྲན་མཚོན་ཆའི་དམག་འཐབ་ཀྱི་ཉེན་ཁ་དང་། ཨུ་རུ་སུ་(ར་ཞི་ར་
) འཐོར་ཞིག་མ་སོང་བར་དུ་གནས་ཚུལ་དེ་འདྲ་ལས་གཡོལ་རྒྱུའི་རླུང་རྟ་རྒྱུག་པ་
ཡང་འདིར་སྣང་མེད་ལ་གཏོང་མི་ཉན། ང་ཚོས་ཡང་བསྐྱར་རླུང་རྟ་རྒྱུག་གི་རེད་
བསམས་ནས་རྡུལ་ཕྲན་མཚོན་ཆ་ལྡན་པའི་སྟོབས་ཆེན་རྒྱལ་ཁབ་གཉིས་དབར་གྱི་
འགྲན་རྩོད་དེ་ནར་འགྱངས་ལ་གཏོང་མི་རུང༌། ལྷག་པར་དུ། མོ་སི་ཁོར་(ར་ཞི་ལ)
འཕྲད་པའི་གདམ་ཀ་པེ་ཅིང་ལ་ཡང་འཕྲད་རྒྱུ་ཡིན་(ཡིནཤག) པའི་ངོས་འཛིན་བྱེད་
རྒྱུ་མེད། གྲང་དམག་དེ་རྒྱུན་རིང་པོར་གྲང་ཤུར་ཤུར་ངང་བསྡད་པའི་རྒྱུ་མཚན་ནི།
ཨ་རིས་སེམས་ཐག་གཙང་བཅད་ཀྱིས་ཡོ་རོབ་ཀྱི་གནས་བབས་སོར་གནས་སྲུང་
སྐྱོབ་བྱེད་པའི་འདུན་པ་དེ་ཨུ་རུ་སུའི་དགོས་འདུན་ལས་ཡོངས་སུ་བརྒལ་བ་ཞིག་
ཡིན་པ་མོ་སི་ཁོ་(ཨུ་རུ་སུ) ནས་ངོས་འཛིན་བྱས་པས་རེད། དོན་དངོས་ཐོག་ཝ་
ཞིན་ཊོན་ཕྱོགས་ནས་སྦིར་ལེན་ནུབ་མ་(འཇར་མན་གྱི་རྒྱལ་ས) ཤོར་འཇུག་པ་ལས་
རྡུལ་ཕྲན་མཚོན་ཆས་དམག་འཐབ་རྒྱག་རྒྱུ་ཡིན་པའི་རྣམ་འགྱུར་བསྟན་ཡོད། དེ་
བས་པེ་ཅིང་ཕྱོགས་ནས་སྔོན་ཆད་ཀྱི་ཝ་ཞིན་ཊོན་ལྟར་ཡིད་ཆེས་བྱས་པ་ཡིན་ན།
ཨེ་ཤེ་ཡའི་ཁུལ་གྱི་གྲང་དམག་ཀྱང་རྒྱུན་རིང་པོར་གྲང་ཤུར་ཤུར་ངང་བྱེད་དགོས་
པར་འགྱུར་ལ་དེ་འདྲ་ཕལ་ཆེར་འབྱུང་མི་སྲིད་པ་ལྟ་བུ་རེད། རྒྱུ་མཚན་རྣམས་ལེའུ་
སྔོན་མའི་ནང་དུ་ཞིབ་འཇུག་བྱས་པ་ལྟར། དེང་སྐབས་ཀྱི་ཨེ་ཤེ་ཡའི་མངའ་ཁུལ་
དང་སྔོན་ཆད་གྲང་དམག་སྐབས་ཀྱི་ཡོ་རོབ་བསྡུར་ན་ཝ་ཞིན་ཊོན་ལ་ཆག་འཇིག་
གི་ཉེན་ཁ་ཆུང་བ་ཡོད་པ་དེ་ཡང་རྒྱ་ནག་ཕྱོགས་ནས་ཤེས་ཀྱི་ཡོད། རྒྱ་ནག་གིས་
ད་ཡོད་གནས་བབས་འགྱུར་བ་བཏང་བའི་ཁེ་གྱོང་ནི་སྔོན་མ་མོ་སི་ཁོ་(ཨུ་རུ་སུ) ལ་
ཡོ་རོབ་ནང་གི་ཁེ་གྱོང་ལས་ཆེ་བ་ཡོད། གྲང་དམག་སྐབས་ཀྱི་ཨུ་རུ་སུ་དེ་སྟོབས་
ཆེན་རྒྱལ་ཁབ་ཅིག་དང་ཨ་རིའི་གོ་བབ་འདྲ་མཉམ་ཡིན་པའི་གནས་བབས་གསལ་
པོར་ངོས་འཛིན་བྱས་ཡོད་ཀྱང༌། ཨེ་ཤེ་ཡའི་ད་ལྟའི་གནས་བབས་ཁྲོད་དུ་རྒྱ་ནག་
ལ་གོ་སྐབས་ཉུང་བ་སྤྲོད་ཀྱི་ཡོད་པ་དང༌། གྲང་དམག་སྐབས་ཀྱི་ཨུ་སུ་སུ་དང་མ་
འདྲ་བར་ད་ལྟའི་རྒྱ་ནག་ལ་ཤོར་རྒྱུ་ལས་ཐོབ་རྒྱུ་མང་བ་ཡིན།
རྒྱ་ནག་དང་འགྲན་སྡུར་བྱེད་བཞིན་འགྲིག་འཇགས་ཡོང་བར་འདོད་པ
རྣམས་ཀྱིས་གང་ལྟར་མཐའ་མར་རིམ་བཞིན་འགྲན་སྡུར་ཁྲོད་དུ་ཨ་རིའི་འདོད་མོས་
དང་མཐུན་པའི་ཐག་གཅོད་ཅིག་ཡོང་བའི་ཡིད་ཆེས་བྱེད་ཀྱི་ཡོད། ཚིག་གཞན་
ཞིག་བེད་སྤྱོད་བཏང་ནས་བཤད་ན་དེ་རིང་གི་འགྲན་སྡུར་གྱིས་སང་ཉིན་འགྲིག་
འཇགས་ཡོང་བའི་ལམ་དུ་ཁྲིད་བདེ་བོ་ཡོད་ཟེར་གྱི་ཡོད། དཔེར་ན། ཧྥེ་ར་ཌི་སྦེར་
རྒི་མཆོག་གིས་འདི་འདྲ་ཞིག་གསུངས་ཡོད། “རྒྱ་ནག་གི་ཆབ་སྲིད་ལམ་ལུགས་
རིམ་བཞིན་གུ་ཡངས་ཅན་དུ་འགྱུར་གྱི་ཡིན་པ་དང༌། དེ་ལྟར་བྱུང་བ་ཡིན་ན་ཨ་རིས་
རྒྱ་ནག་བཀག་སྐྱིལ་གྱི་སྲིད་བྱུས་ནས་འགྲིག་འཇགས་ཀྱི་སྲིད་བྱུས་ལ་བདེ་བླག་
ངང་འགྲོ་ཆོག” ཁོང་གིས་ད་དུང་གུ་ཡངས་ཅན་གྱི་རྒྱ་ནག་ལ་ད་ཡོད་གནས་བབས་
ཀྱིས་འདོད་མོས་ཁེངས་པ་དང༌། མང་གཙོའི་སྲིད་གཞུང་དང་མཉམ་དུ་བསྟུན་
མཁས་བྱེད་དགོས་ཀྱང་སྟབས་བདེ་བོ་ཡིན་པར་འདོད། ངས་བལྟས་ན་འདི་ནི་རེ་བ་
བཟང་ས་ནས་རྒྱག་རྒྱུ་མང་དྲགས་འདུག
མཐའ་དོན། དངོས་ཡོད་གནས་ཚུལ་གཙོ་བོ་ནི་གྲང་དམག་འཕེལ་འགྱུར་
བྱུང་བ་དང་བསྟུན་ཨ་རི་ལྟོས་བཅས་ཀྱིས་སྟོབས་ཤུགས་ཆེ་རུ་ཕྱིན་པ་དང༌། སྔོན་
ཆད་ཀྱི་ཨུ་རུ་སུ་ནི་ལྟོས་བཅོས་ཀྱིས་སྟོབས་ཤུགས་ཆུང་དུ་ཕྱིན་པ་རེད། དེ་འདྲ་
རྒྱ་ནག་ལ་ཡོང་གི་མེད། དེ་བས་གྲང་དམག་གི་ལོ་རྒྱུས་བསྐྱར་ཟློས་བྱེད་པའི་རྒྱུ་
མཚན་མཐོང་གི་མེད། གནད་དོན་གྱི་ཕྱོགས་གང་ནས་བལྟས་ཀྱང་ད་ལྟའི་རྒྱ་ནག་
ནི་སྔོན་ཆད་ཀྱི་ཨུ་རུ་སུ་དང་བསྡུར་ཐབས་མེད། དེ་བས་རྒྱ་ནག་སྟངས་འཛིན་ནམ་
བཀག་སྐྱིལ་བྱེད་དགོས་པར་འདོད་མཁན་ཚོས་གྲང་དམག་གི་མཇུག་འབྲས་ལ་
དཔེ་བླངས་ཏེ་གནད་འགག་ཅན་གྱི་ད་ལྟའི་གནས་བབས་ལ་བསམ་ཚུལ་བརྗོད་
ཀྱི་ཡོད།
བསྟུན་མཁས་བྱེད་པ་དེ་ཨ་རི་བ་མིན་པའི་རྟགས་རེད་དམ།
རྒྱ་ནག་ཐོག་གི་གདམ་ཀ་འདིས་ཨ་རིའི་སྣང་བརྙན་ལ་ཕོག་ཐུག་གཏོང་གི་ཡོད།
ཨ་རིས་རང་ཉིད་ནི་འགྲན་ཟླ་བྲལ་བའི་རྒྱལ་ཁབ་ཅིག་ཡིན་པས་རང་ཉིད་འགོ་
གཙོ་ཡིན་པ་ནི་རང་བཞིན་ནམ་བཟློག་ཏུ་མེད་པ་ཞིག་ཏུ་མཐོང་གི་ཡོད། དེ་བས་
འགོ་གཙོའི་གནས་བབས་ཅན་གྱི་རྒྱལ་ཁབ་ཅིག་བྱེད་པ་ནི་གདམ་ཀ་ཞིག་མིན་
པར་དགོས་མཁོ་ཞིག་ཡིན་པར་འདོད། དེ་དང་དུས་མཚུངས་སུ་སོ་སོའི་རྒྱལ་ཁབ་
དེ་བརྩོན་སེམས་ཅན་གྱི་སྣེ་ཁྲིད་པ་ཞིག་ཏུ་མཐོང་གི་ཡོད། མཐོ་རིམ་གྱི་འགོ་གཙོ་
བྱེད་པར་འགན་ཆེན་པོ་ཞིག་འཁུར་དགོས་པ་ནི་སྤྱི་ཡོངས་ལ་ཕན་པའི་སྒྲོམ་གཞི་
རྒྱུན་གནས་ཡོང་བའི་ཐབས་ལམ་ཉག་གཅིག་ཡིན་པར་འདོད། རྒྱལ་ཁབ་ཅིག་ལ་
མཚོན་ན་མཐོ་རིམ་མམ་འགོ་གཙོའི་གནས་བབས་ཐོབ་རྒྱུ་ནི་ཡིད་སྨོན་སྐྱེ་གཞི་
ཞིག་མ་ཡིན་པར། མི་འདོད་བཞིན་དུ་ཁས་ལེན་རྒྱུ་དང་དགོས་མཁོ་མེད་དུས་
དགའ་སྤྲོའི་ངང་མཚམས་འཇོག་རྒྱུ་ཤེས་དགོས། དེ་རིང་གི་ཨ་རིས་རྒྱ་ནག་ཐོག་
གི་གདམ་ཀ་ཡང་སྣང་ཚུལ་དེ་གཉིས་ཀྱི་བར་དུ་གནས་ཡོད། གདམ་ཀ་གང་ཞིག་
ལེན་དགོས་མིན་ནི་ཨ་རི་སྤྱི་མཐུན་རྒྱལ་ཁབ་གསར་འཛུགས་བྱེད་མཁན་རྣམ་
པའི་ཤེས་རབ་དང་མ་འོངས་རྒྱང་གཟིགས་ཀྱི་སྣང་བརྙན་དངོས་ལ་བསམ་ཞིབ་
གནང་དགོས་པ་སྨོས་མེད་རེད། སྣང་བརྙན་གཉིས་པ་དེ་དངོས་ཡོད་གནས་ཚུལ་
དང་མཐུན་པའི་རྒྱུ་མཚན་ཆེན་པོ་ཡོད། སིན་སིན་ན་ཀྲོ་སུ་ཁོང་ཉིད་ཀྱིས་སྲིད་
དབང་གཡུགས་ནས་ཞིང་པ་བྱེད་འདོད་ཀྱི་འདུན་པ་ཆེན་པོ་ཡོད་པ་ལྟར། ཨ་རིའི་
སྤྱི་མཐུན་རྒྱལ་ཁབ་དེ་བཞིན་དེང་རབས་ཀྱི་རོམ་དུ་རློམ་པའི་ཚོགས་སྡེ་ལ་དཔེ་
མཚོན་དེ་ཡག་ཤོས་རེད།
འོན་ཀྱང༌། ཨ་རིའི་དེ་རིང་གི་གདམ་ཀ་ནི་སིན་སིན་ན་ཀྲོ་སུ་ཡིས་སྒེར་
གཅོད་ཀྱི་སྲིད་དབང་གཡུགས་ནས་ཞིང་ལས་བྱེད་དུ་སོང་བ་དང་བསྡུར་ན་མགོ་
རྙོག་ཚ་བོ་ཡོད། འདི་ལ་གདམ་ཀ་གསུམ་པ་ཞིག་ཡོད་པ་དང་སྟོབས་ཤུགས་
མཉམ་སྤྱོད་བྱེད་རྒྱུ་ཟེར་བ་དེ་ནི་རྒྱལ་ཁབ་གཞན་འདྲ་མཉམ་དུ་བརྩིས་ནས། བསྟུན་
མཁས་དང་ཁེ་ཕན་རག་ཐབས་ལ་འབད་བརྩོན་བྱེད་པའི་འཛམ་གླིང་ཞིག་ཡོང་བ་
བྱེད་རྒྱུ་དེ་རེད། འདི་ནི་འགྲན་ཟླ་བྲལ་བའི་ཨ་རིའི་གཤིས་ཀ་དང་མི་མཐུན་པ་རེད་
དམ། ཨ་རི་བ་རྣམས་ཀྱིས་རྒྱུན་རིང་པོ་ཞིག་ལ་རང་ཉིད་ནི་རྩ་དོན་ཡོད་པའི་རྒྱལ་
ཁབ་ཅིག་ཡིན་པས་ལར་ཞེན་ལ་འགྱུར་འགྲོས་དང༌། བསྟུན་མཁས་ཀྱི་སྤྲེལ་ལད་
འཁྲབ་པ་ནི་འཇིག་རྟེན་རྙིང་པའི་རྒྱལ་སྲིད་ཀྱི་ཐབས་ཇུས་ཤིག་ཡིན་པར་འདོད།
ཨ་རིའི་སྲིད་ཇུས་ནི་འདི་ལྟར་ཡིད་བརྟན་མེད་པར་ཚོང་བསྒྱུར་བྱེད་ཆོག་པའི་རྨང་
གཞི་ཞིག་གི་ཐོག་ནས་བཏིང་བ་མིན་པར། རིན་ཐང་དང་རྩ་དོན་ལ་ནམ་ཡང་གོང་
ཚད་རྒྱག་རྒྱུ་མེད་པར་མ་ཟད། རིན་གོང་རྒྱག་མཁན་ལ་བསྟུན་མཁས་མི་བྱེད་པ་ནི་
ཨ་རིའི་རྒྱུན་རིང་གི་ཕྱི་འབྲེལ་སྲིད་བྱུས་ཡིན་པར་འདོད།
ཚོད་དཔག་ཐུབ་པ་ཞིག་ལ། དོན་དངོས་ཐོག་ཁོང་ཚོ་ཕུལ་དུ་བྱུང་བའི་ལངས་
ཕྱོགས་ཐོག་བརྟན་པོར་སྡོད་ཐུབ་མེད། དེ་བས་ཀྱང་གལ་ཆེ་བ་ཞིག་ལ། ཨ་རིའི་
ཕྱི་འབྲེལ་སྲིད་ཇུས་ཀྱི་ལོ་རྒྱུས་ལ་རྙོག་འཛིང་ཆེ་བའི་གཏམ་རྒྱུད་ཅིག་ཡོད། ཕུལ་
བྱུང་གི་ལངས་ཕྱོགས་ལྟར་མ་ཡིན་པར་ཁོང་ཚོའི་ཕྱི་འབྲེལ་སྲིད་བྱུས་ལ་བསྟུན་
མཁས་ཀྱི་རྣམ་པའི་ཐོག་མཉམ་འབྲེལ་དང་རིན་གོང་བསྒྲིགས་ནས། ཨ་རི་རང་ཉིད་
ཀྱི་མངོན་འདོད་དང་དེའི་རིན་ཐང་ཆེད་དུ་འགྲོ་གྲོན་ཆེན་པོ་གཏོང་མ་དགོས་པའི་
ཐབས་ཤེས་གནང་ཐུབ་ཡོད། དོན་དངོས་ཐོག་ཨ་རིའི་ཕྱི་འབྲེལ་སྲིད་བྱུས་ཀྱི་གྲུབ་
འབྲས་ལེགས་པོ་ཕལ་མོ་ཆེ་ནི་མཁྲེགས་འཛིན་གྱི་འགོ་ཁྲིད་ལས་བྱུང་བ་མ་ཡིན་
པར། རྒྱལ་ཁབ་ཆེ་ཆུང་ཚང་མའི་མཉམ་དུ་བཟོད་སྒོམ་དང༌། གུ་ཡངས། སྟབས་
བསྟུན་གྱི་གྲོས་མོལ། འགྲིག་འཇགས་བྱས་པ་བཅས་ནས་བྱུང་བ་ཞིག་རེད། ཨ་
རིའི་ཕུལ་དུ་བྱུང་བའི་ཕྱི་འབྲེལ་སྲིད་ཇུས་ཐད་བསམ་ཞིབ་གནང་མཁན་དང་ཕྱག་
ལས་གནང་མཁན་མི་སྣ་གྲགས་ཅན་ཁེ་ནན་དང༌། ཁེ་སིན་འཇིར། ཨེ་ཧྥེ་སྒེ་རར།
ནིག་སིན་(Kennan, Kissinger, FDR, Nixon) སོགས་ཀྱིས་ཐབས་ལམ་འདི་
སྤྱད་ཡོད་པ་རེད།
འགོ་གཙོའི་བསམ་ཚུལ་དེ་རྒྱལ་སྤྱིའི་བྱེད་སྒོའི་ཁྲོད་ཨ་རིའི་དམིགས་བསལ་
གྱི་གནས་བབས་ཁོ་ནར་འོས་འཚམ་ཡིན་པར་འདོད་པ་ནི་ཁོང་ཚོའི་དགོངས་གཞི་
དང་འགལ་བ་ལྟག་སྤྲོད་དུ་གྱུར་ཡོད། དམག་ཆེན་རྗེས་སུ་ཨ་རིའི་སྲིད་འཛིན་རོ་
སི་བེལ་ནས་མཉམ་འབྲེལ་རྒྱལ་ཚོགས་འཛུགས་པའི་དམིགས་ཡུལ་དང་། ཁེ་སིན་
འཇིར་དང་ནེ་ཁུ་སིན་གཉིས་ཀྱི་རྒྱ་ནག་སྒོ་འབྱེད་ཀྱི་གནང་སྟངས་གཉིས་ལ་བསམ་
བློ་གཏོང་དགོས།
ཨ་རིས་རྒྱ་ནག་ལ་ཡིད་ཆེས་བྱེད་ཐུབ་བམ།
རྒྱ་ནག་བཀག་སྐྱིལ་བྱེད་དགོས་པར་འདོད་མཁན་ཚོས་རྒྱ་ནག་ནི་ཨ་རིས་ཡིད་
ཆེས་བྱེད་ཆོག་པའི་རྒྱལ་ཁབ་ཅིག་ཡིན་མིན་ལ་ཐེ་ཚོམ་བྱེད་ཀྱི་ཡོད། མང་པོ་ཞིག་
གི་བསམ་ཚུལ་ནི་རྒྱ་གཞུང་གི་ཆབ་སྲིད་ལམ་ལུགས་དེ་བློ་གཏད་བྱེད་ས་ཞིག་
ཡིན་ནམ། ཐ་ན་ཁོང་ཚོའི་མཉམ་དུ་གྲོས་མཐུན་ཡོང་རྒྱུ་དང༌། གྲོས་མཐུན་ཡོང་བ་
ཡིན་ན་ཡང་རྒྱུན་གནས་ཐུབ་མིན་ཐོག་རང་བཞིན་གྱིས་དྲི་བ་ཡོང་གི་ཡོད། འདི་
ནི་ཁེ་ཉེན་ཤིན་ཏུ་ཆེ་བའི་གནད་དོན་ཞིག་ཡིན་པས་སེམས་འཚབ་དེ་དག་ལ་ཆ
འཇོག་བྱས་ཡོད་མེད་ཐོག་ལ་གཟབ་གཟབ་ངང་དབྱེ་ཞིབ་བྱེད་རྒྱུ་ནི་ཧ་ཅང་གལ་
ཆེན་ཡིན། ཕྱོགས་གཅིག་ནས་ང་ཚོས་དོ་སྣང་བྱེད་དགོས་པ་ཞིག་ལ་རྒྱ་ནག་ལ་
རྒྱལ་སྤྱིའི་གྲོས་མཐུན་སོར་གནས་སམ་བརྩི་འཇོག་བྱས་མྱོང་བའི་ལོ་རྒྱུས་ཤིག་
ཡོད། འོན་ཀྱང་ང་ཚོས་གཏིང་ཟབ་པོར་བལྟས་པ་ཡིན་ན་གནད་དོན་གཉིས་ཀྱི་ཐོག་
དོ་སྣང་སྤྲོད་རིན་ཡོད་པ་ཞིག་རེད།
དང་པོ། ཨེ་ཤེ་ཡའི་མངའ་ཁུལ་གྱི་སྒྲོམ་གཞིའི་འཛུགས་སྐྲུན་དང་འཛིན་
སྐྱོང་བྱེད་པར་ཨ་རིས་རྒྱ་ནག་དང་མཉམ་དུ་ལས་དོན་བསྒྲུབ་ཐུབ་མིན་གྱི་དྲི་བ་
ཞིག་སླེབས་ཀྱི་ཡོད། འོན་ཀྱང་། ང་ཚོས་གྲང་དམག་དང་སྔོན་ཆད་ཀྱི་ཨུ་རུ་སུ་དང་
མཚུངས་སྡུར་བྱེད་རྒྱུ་ནི་ལས་སླ་བོ་དང་བློ་སེམས་འགུག་པའི་རང་བཞིན་ཅན་ཞིག་
ཡིན་ཡང་དེ་ནི་ལམ་ལོག་པར་འཁྲིད་པ་ཞིག་རེད།
དམག་ཆེན་གཉིས་པ་མཇུག་སྒྲིལ་ལ་ཉེ་བ་དང་དུས་མཚུངས་སུ་ཨ་རིས་
དམག་འཁྲུག་སྐབས་ཀྱི་མཐུན་གྲོགས་རྒྱལ་ཁབ་རྣམས་དང་མཉམ་དུ་སྤྱི་ལ་མཐུན་
པའི་འཛམ་གླིང་འགོ་ཁྲིད་ཀྱི་ལམ་ལུགས་ཤིག་འཛུགས་པར་འབད་བརྩོན་གནང་
ཡོད། སྲིད་འཛིན་རོ་སི་བེལ་ཏྲི་མཆོག་(Roosevelt) གིས་དམག་ཆེན་རྗེས་ཀྱི་
སྒྲོམ་གཞིའི་ཐོག་གི་གཟིགས་ཚུལ་ནི་རྒྱལ་ཁབ་ཆེན་པོ་བཞི་སྟེ་ཨ་རི་དང་ཨུ་རུ་
སུ། དབྱིན་ཇི། རྒྱ་ནག་བཅས་ཡིན། འོན་ཀྱང༌། ཨ་རིའི་དབུ་ཁྲིད་ཚོས་ཨུ་རུ་སུ་ནི་
མཉམ་ལས་བྱེད་པའི་རྒྱལ་ཁབ་ཅིག་མིན་པ་གཟིགས་ཚུལ་བྱུང་རྗེས་བཀག་སྐྱིལ་
བྱེད་རྒྱུའི་དགོངས་བཞེས་གནང་དགོས་བྱུང་བ་རེད། འཇོར་རྗི་ཁེན་ནེན་གྱིས་མོ་
སི་ཁོ་ནས་(ཨུ་རུ་སུ) བཏང་བའི་གློག་འཕྲིན་རིང་པོ་ཞིག་དང་ཕྱི་འབྲེལ་སྲིད་ཇུས་
སྐོར་གྱི་དཔྱད་རྩོམ་(ཨུ་རུ་སུའི་ཀུན་སྤྱོད་ཀྱི་འབྱུང་ཁུངས་) ཟེར་བའི་ནང་དུ་ཨ་རིའི་ཕྱི་
འབྲེལ་སྲིད་བྱུས་ལ་འགྱུར་བ་གཏོང་དགོས་པའི་ཐོག་ལ་རྒྱུ་མཚན་མང་པོ་བགྲང་
ཡོད། དེང་སྐབས་ཁོང་གི་རྩོམ་ཡིག་དེ་དག་གིས་གཙོ་བོ་བཀག་སྐྱིལ་སྲིད་བྱུས་
ཁྱབ་སྤེལ་གཏོང་བར་དྲན་སྐུལ་བྱེད་པ་དང༌། ལྷག་པར་དུ་དེ་དག་གིས་སྲིད་འཛིན་
རོ་སི་བེལ་ཏྲི་མཆོག་སྐུ་མ་གྲོངས་བར་དུ་ཨུ་རུ་སུ་ནི་ཡིད་ཆེས་བྱེད་ཆོག་པའི་
རྒྱལ་ཁབ་ཅིག་མིན་པ་དང༌། ཨ་རིའི་མཐུན་གྲོགས་རྣམས་ཀྱིས་མཉམ་འབྲེལ་ཐོག་
འཛམ་གླིང་གི་སྒྲོམ་གཞི་གསར་སྐྲུན་དང་རྒྱུན་གནས་ཡོང་བའི་སྐོར་ལ་ཐག་གཅོད་
བྱེད་པར་གལ་ཆེའི་རྨང་གཞི་བཏིང་ཡོད། འཇོར་རྗི་ཁེན་ནེན་ (George Kennan)
མཆོག་གིས་རྒྱུ་མཚན་གཙོ་བོ་ནི་ཧ་ཅང་སྟབས་བདེ་བོ་རེད། ཨུ་རུ་སུ་ནི་ཡིད་ཆེས་
བྱས་ཏེ་མཉམ་འབྲེལ་བྱེད་ཆོག་པའི་རྒྱལ་ཁབ་ཅིག་མིན། རྒྱུ་མཚན་ནི་ཁོང་ཚོའི་
སྲིད་དབང་གི་ཁྲིམས་མཐུན་ངོ་བོ་ནི་ཨུ་རུ་སུ་མི་མང་ནས་ཨ་རིར་དགྲར་འཛིན་གྱི་
ལྟ་ཚུལ་འཛིན་རྒྱུ་དང་ཨ་རིའི་མཉམ་དུ་རྣོ་ངར་ཆེ་བའི་ཐབས་ཇུས་ཀྱི་འགྲན་རྩོད་ཀྱི་
ཚོར་སྣང་རྒྱུན་འཛིན་བྱེད་རྒྱུར་ཐུག་ཡོད་པས་སོ།།
དེང་སྐབས་ཀྱི་ཨ་རིའི་དྲི་བ་གཙོ་བོ་ནི་རྒྱ་ནག་ལ་ཡང་ལྟ་ཚུལ་དེ་ལྟར་འཛིན་
དགོས་ཀྱི་ཡོད་མེད་ལ་ཐུག་ཡོད། རྒྱ་ནག་དམར་གཞུང་གི་ཁྲིམས་མཐུན་ངོ་བོ་ཡང་
ཨ་རིའི་མཉམ་དུ་འགྲན་རྩོད་ཀྱི་ཚོར་སྣང་རྒྱུན་འཛིན་བྱེད་རྒྱུར་ཐུག་ཡོད་དམ། ཁེ་
ནན་(ཕྱི་འབྲེལ་མི་སྣ) གྱིས་རྒྱུ་མཚན་གཙོ་བོ་ནི་ཨུ་རུ་སུའི་གཞུང་འཛིན་པས་མི་མང་
ལ་ཕར་སྤྲད་པ་ཉུང་ཉུང་ཞིག་དང་མི་མང་གི་ལག་ནས་ཚུར་ལེན་པའི་དགོས་འདུན་
ཆེན་པོ་དེ་ལ་རྨང་གཞི་བྱས་ཡོད། དེང་སྐབས་ཀྱི་རྒྱ་ནག་གི་གནས་སྟངས་དེ་དང་
གཅིག་མཚུངས་རེད་ཟེར་རྒྱུ་ཧ་ཅང་དཀའ། རྒྱ་ནག་དམར་ཕྱོགས་གཞུང་ཁྲིམས་
མཐུན་ཡིན་པ་དང་མི་མང་ལ་རྒྱལ་ཞེན་ཡོད་ཚུལ་བརྗོད་པའི་གཞི་རྩ་ནི་ཁོང་ཚོའི་
བསྔགས་པར་འོས་པའི་དཔལ་འབྱོར་འཕེལ་རྒྱས་དང་ཆབ་སྲིད་ལ་བརྟན་བརླིང་
བྱུང་ཐུབ་ཡོད་པ་འདི་ཡིན། རྒྱ་ནག་མི་མང་གིས་ཁོང་ཚོའི་འགོ་ཁྲིད་ཚོར་རྒྱ་ནག་
གི་སྟོབས་ཤུགས་རྒྱལ་སྤྱིའི་ནང་སྤེལ་དགོས་པའི་གནོན་ཤུགས་སྤྲོད་ཀྱི་ཡོད་མོད།
དེ་ནི་ཁོང་ཚོ་ཁྲིམས་མཐུན་ཡིན་པའི་རྨང་གཞི་གཅིག་པོ་མིན། རྒྱ་ནག་གི་བརྟན་
བརླིང་དང་དཔལ་འབྱོར་འཕེལ་རྒྱས་ཀྱིས་དམར་པོའི་གཞུང་ལ་འཁྲབ་སྟོན་བྱེད་
པའི་གོ་སྐབས་ཐོབ་ཀྱི་ཡོད།
རྒྱ་ནག་ལ་མ་འོངས་པའི་དུས་ཚོད་ནང་དུ་འགྱུར་བ་ཡོང་སྲིད་པ་ཞིག་ཡིན།
དེ་ཡང་དབུ་ཁྲིད་ཚོས་ཨ་རིའི་མཉམ་དུ་འགྲན་རྩོད་བྱེད་པ་དང༌། མངའ་ཁུལ་གྱི་
འགོ་གཙོའི་གནས་བབས་ཐོབ་རྒྱུར་ཧ་ཅང་གལ་ཆེན་པོར་མཐོང་བ་ནི་རང་ཉིད་
ཁྲིམས་མཐུན་ཡིན་པའི་རྨང་གཞི་གཅིག་པོར་འགྱུར་སྲིད། འོན་ཀྱང༌། དེ་འདྲའི་
གནས་སྟངས་ནི་འདས་པའི་དུས་ཚོད་ནང་དུ་བྱུང་མྱོང་མེད་ལ་ད་ལྟ་ཡང་མེད་པ་
གསལ་པོ་རེད། དེས་ང་ཚོར་ཨ་རྒྱ་གཉིས་དབར་ཐག་གཅོད་ཅིག་ཡོང་རྒྱུ་དང་པེ་
ཅིང་ཕྱོགས་ནས་མུ་མཐུད་རྒྱུན་འཛིན་བྱེད་རྒྱུའི་མོས་མཐུན་ཡོང་བའི་རེ་བ་བྱེད་ས་
ཞིག་སྤྲོད་ཀྱི་ཡོད། ཁེ་ནན་(ཕྱི་འབྲེལ་མི་སྣ་) སྐབས་ཀྱི་མོ་སི་ཁོ་(ཨུ་རུ་སུའི་རྒྱལ་ས་)
དང་མ་འདྲ་བར་པེ་ཅིང་ཕྱོགས་ནས་ཨ་རི་དེ་དགྲ་བོར་ངོས་འཛིན་བྱེད་དགོས་དོན་
མེད་ལ། དེ་ལྟར་བྱས་ན་རྒྱུན་གནས་ཐུབ་པའི་སྒྲོམ་གཞི་ཞིག་གི་ཐོག་གྲོས་མོལ་
ཡོང་བའི་གོ་སྐབས་ཡོད།
དྲི་བ་གཉིས་པ་ནི། རྒྱ་ནག་དང་མཉམ་དུ་ཐག་གཅོད་ཅིག་བྱུང་ན་ཡང་རྒྱ་
ནག་གིས་མུ་མཐུད་དུ་དགོས་འདུན་མི་འདོན་པའི་ཡིད་ཆེས་བྱེད་ཐུབ་མིན་དེ་རེད།
ནམ་རྒྱུན་སྟོབས་ཤུགས་རྒྱས་བཞིན་པའི་རྒྱལ་ཁབ་ཅིག་ལ་བསྟུན་མཁས་བྱེད་འགོ་
བཙུགས་པ་ཡིན་ན་མཚམས་འཇོག་ཡོང་ཐབས་བྲལ་བའི་ཉེན་ཁ་ཡོད། ཁོང་ཚོའི་
དགོས་འདུན་མང་དུ་འགྲོ་རྒྱུ་ཡིན་པ་དང༌། གོ་ཡུལ་སྤྲོད་པའི་དོན་ནི་གཅིག་ཀྱང་མ་
ལྷག་པར་དུ་ང་ཚོས་མུ་མཐུད་སྤྲོད་དགོས་པའི་ལམ་ཁར་ཞུགས་དགོས་པར་འགྱུར།
འདིའི་སྐོར་གྱི་ཉམས་མྱོང་ཐབས་སྐྱོ་བོ་ཞིག་ཡོད། དེ་བས་ང་ཚོས་ཕར་སྤྲོད་རྒྱུ་མང་
དྲགས་པ་ཞིག་མི་ཡོང་བའི་ཆེད་དུ་གཅིག་ཀྱང་མི་སྤྲོད་རྒྱུ་དེ་ཡིན། རྒྱུ་མཚན་འདི་
སེམས་ཁམས་དང་མཐུན་པ་དང་ཆབ་སྲིད་ལེགས་པོ་ཞིག་ཡིན་སྲིད། འོན་ཀྱང་དེ་
ནི་རྒྱུ་མཚན་ལྟར་སྣང་མང་པོ་ཞིག་རྨང་གཞིར་བཞག་ཡོད་པས་ང་ཚོའི་སྲིད་བྱུས་
ལོག་ལམ་དུ་འཁྲིད་སྲིད།
རྒྱ་ནག་ཕྱོགས་ནས་རང་ཉིད་ཀྱི་ཁེ་ཕན་ཆེད་དུ་ཤུགས་རྒྱག་པ་ནི་སྨོས་མ་
དགོས་པ་ཞིག་རེད། ཨ་རིས་ག་ཚོད་ཀྱིས་བསྟུན་མཁས་བྱས་པ་དེ་ཙམ་གྱིས་
ཤུགས་རྒྱག་གི་རེད། འོན་ཀྱང་། ང་ཚོས་གཟབ་གཟབ་བྱེད་དགོས་པ་ཞིག་ལ་སྤྱིར་
བཏང་གི་ནོར་འཁྲུལ་གཉིས་མ་ཤོར་བ་བྱེད་དགོས། དེ་ནི་ཨ་རིས་ད་ཡོད་ཀྱི་གནས
སྟངས་ཐོག་ལ་ལངས་ཕྱོགས་བརྟན་པོ་འཛིན་རྒྱུ་དང༌། རང་ཉིད་ཀྱིས་བསྟུན་མཁས་
བྱེད་མི་དགོས་པར་ཡོད་ཚད་རང་འཇགས་སུ་སྡོད་རྒྱུའི་འཁྲུལ་སྣང་དེ་གཉིས་བློས་
གཏོང་དགོས།
ད་ལྟའི་ཨ་རིའི་གདམ་ཀ་ནི་གནས་སྟངས་རང་སོར་འཇོག་རྒྱུ་དང་ཡང་ན་
གཞན་ལ་འགྱུར་བ་གཏོང་འཇུག་རྒྱུ་དེ་མིན། འགྱུར་ལྡོག་བཏང་བའི་མ་འོངས་པར་
རིགས་གཉིས་ཡོད། རིགས་གཅིག་ནི་ཨ་རིས་མུ་མཐུད་ད་ཡོད་སོར་གནས་ཀྱིས་
འགྲན་རྩོད་ཀྱི་གྱོང་གུན་འཁུར་རྒྱུ་དང༌། གཞན་གཅིག་ནི་ཨ་རིས་བསྟུན་མཁས་ཀྱིས་
ཨེ་ཤེ་ཡའི་ནང་གྱོང་གུན་ཇེ་ཆུང་ལ་གཏོང་ཐབས་བྱེད་རྒྱུ་དེ་ཡིན། གལ་སྲིད་ཨ་རིས་
ལངས་ཕྱོགས་བརྟན་པོ་བཟུང་བ་ཡིན་ན་རྒྱ་ནག་ཕྱོགས་ནས་འགྲན་རྩོད་གཡུགས་ཏེ་
་ཚང་མ་རང་འཇགས་གནས་པའི་གོ་སྐབས་གཏན་ནས་མེད།
ནོར་འཁྲུལ་གཞན་ཞིག་ནི་ཡོད་ཚད་ཁས་ལེན་བྱེད་པ་དང་ཁས་ལེན་གཏན་
ནས་མི་བྱེད་པ་གཉིས་ལ་དཀྱིལ་ཐིག་མེད། ས་མཚམས་གང་ཞིག་ནས་བསྟུན་
མཁས་མཚམས་འཇོག་བྱེད་དགོས་མིན་གྱི་གདམ་ཀ་ཨ་རིའི་ཕྱོགས་ནས་གནང་
དགོས་པ་ཞིག་དང༌། དེ་ནི་གཙོ་བོ་སྲིད་བྱུས་གཏན་འབེབས་ཙམ་མ་ཡིན་པར་
སེམས་ནས་གྲ་སྒྲིག་ཡོད་པ་ཞིག་དགོས། མི་མང་པོ་ཞིག་གིས་བསྟུན་མཁས་བྱེད་
པར་འདོད་པ་འདི་འདྲ་ཞིག་སེམས་ནང་ཤར་དུས་དངངས་འཚབ་སྐྱེ་བཞིན་ཡོད།
གང་ཡིན་ཟེར་ན། དེས་ང་ཚོ་དགོས་ངེས་ཀྱི་བསྟུན་མཁས་སམ་གུ་ཡངས་ཆེན་
པོ་ལས་བརྒལ་བའི་ལམ་ཁར་འཁྲིད་ཉེན་ཡོད་པས་རེད། རིན་སྤར་ཚོང་བསྒྱུར་
རམ་རིན་གོང་སྒྲིག་པའི་ཁྲོམ་ར་ནས་ཚོང་རྒྱག་མཁན་རྣམས་ཀྱིས་ཤེས་གསལ་
ལྟར་འདི་ལ་ཉེན་ཁ་ཆེན་པོ་རེད། འདིའི་གསང་བ་ནི་སོ་སོའི་སེམས་ནང་སྔོན་ཚུད་
ནས་རིན་གོང་ག་ཚོད་ཅིག་སྤྲོད་ཐུབ་ཀྱི་ཡོད་མེད་གསལ་པོར་ཡོད་པ་དེ་རེད། དེང་
སྐབས་ཀྱི་ཨ་རིའི་དབུ་ཁྲིད་ཚོའི་མདུན་དུ་སླེབས་པའི་གནད་དོན་ཁག་ནི་ཚད་གང་
དུ་སླེབས་ན་ཨ་རིའི་ངོས་ནས་རྒྱ་ནག་ལ་བསྟུན་མཁས་བྱེད་རྒྱུ་མཚམས་འཇོག་
བྱེད་དགོས་པའི་ས་མཚམས་སམ་ཚད་ཐིག་ངོས་འཛིན་བྱེད་རྒྱུ་དང༌། ས་མཚམས་
སམ་ཚད་ཐིག་དེ་གང་ཡིན་མིན་ནས་ཁོ་ཚོ་ས་མཚམས་སམ་ཚད་ཐིག་དེར་ག་དུས་
སླེབས་ཡོད་མེད། གལ་སྲིད་རྒྱ་ནག་གིས་མུ་མཐུད་ནས་ས་མཚམས་སམ་ཚད་
ཐིག་དེ་ལས་བརྒལ་བ་ཡིན་ན་མཇུག་འབྲས་ག་རེ་ཡོད་མེད་པེ་ཅིང་གི་འགོ་ཁྲིད་
རྣམས་ལ་འགྲེལ་བཤད་གསལ་པོ་རྒྱག་རྒྱུ་དེ་ཡིན། རྒྱ་ནག་ཚད་ལས་བརྒལ་བར་
སྔོན་འགོག་བྱེད་ཆེད་ཨ་རིས་འགྲོ་གྲོན་གཏོང་རྒྱུའི་ཆོད་སེམས་བརྟན་པོ་ཞིག་མེད་
བཞིན་དུ་ས་མཚམས་སམ་ཚད་བཟོ་རྒྱུ་འདིར་དོན་སྙིང་མེད་པས། འདི་ལ་དགོངས་
བཞེས་གཏིང་ཟབ་པོ་ཞིག་བྱེད་དགོས་ཀྱི་ཡོད། མཐར་ཐུག་གི་ནང་དོན་དེའི་ཆེད་དུ་
དམག་འཁྲུག་ཀྱང་རྒྱག་དགོས་ཀྱི་ཡོད། རྒྱ་ནག་ཕྱོགས་ནས་འབུད་རྒྱག་མཚམས་
འཇོག་དགོས་ན་དམག་འཁྲུག་རྒྱག་དགོས་ཀྱི་ཡོད་པ་དང༌། ཨ་རིས་རྒྱ་ནག་དང་
མཉམ་དུ་དམག་འཁྲུག་རྒྱག་པའི་གྲ་སྒྲིག་ཨང་གསར་མེད་པ་ཡིན་ན། ཨེ་ཤེ་ཡའི་
མ་འོངས་པའི་སྒྲོམ་གཞི་རྒྱུན་གནས་ཡོང་ཆེད་དུ་ཆ་འཇོག་འཕེར་བའི་བདེན་པ་
དག་སྐྱེལ་གྱི་འབད་བརྩོན་བྱེད་མི་དགོས།
ཞི་མཐུན་འགྲིག་འཇགས་དང་མོ་ནི་ཁེའི་ཉམས་མྱོང་།
ཕྱི་ལོ་ ༡༩༣༨ ལོར་དབྱིན་ཇིའི་སྲིད་བློན་ནེ་བེལ ཆེན་སྦིར་ལེན་ (༡༩༣༧ ནས་
༡༩༤༠) (NEVILLE CHAMBERLAIN) མཆོག་ནས་ཧིཊ་ལར་དང་མཉམ་དུ་
འབྲེལ་ལམ་འཇོག་ཐུབ་པའི་ཡིད་ཆེས་བྱས་པ་རེད། ཧིཊ་ལར་ (HITLER) གྱིས་
དྲག་ཤུགས་ཐོག་ནས་ལེན་རྒྱུ་ཡིན་པའི་འཇིགས་སྐུལ་ལ་ངོས་ལེན་བྱས་ཏེ་དམག་
འཁྲུག་ལས་གཡོལ་ཆེད་ཡོ་རོབ་ནང་སྟོབས་ཤུགས་སྤེལ་བའི་མངོན་འདོད་སྒྲུབ་
བཅུག་པ་རེད། ཁོང་གི་སྲིད་བྱུས་དེ་ལ་ཞི་མཐུན་འགྲིག་འཇགས་སུ་འབོད་ཀྱི་
ཡོད་པ་དང༌། ཁོང་གིས་ཧིཊ་ལར་དང་མཉམ་དུ་གྲོང་ཁྱེར་མོ་ནི་ཁེའི་ནང་འབྲེལ་
མོལ་བྱས་ཡོད།
འོན་ཀྱང་དེས་ཧིཊ་ལར་གྱི་འདོད་པ་མ་ཁེངས་པར་ལོ་རྗེས་མར་དམག་
འཁྲུག་ལངས། དེ་ཕྱིར་མི་མང་པོ་ཞིག་གིས་ཨེ་ཤེ་ཡའི་མངའ་ཁུལ་དུ་ཁོང་ཚོའི་
སྟོབས་ཤུགས་སྤེལ་བའི་རྒྱ་ནག་གི་མངོན་འདོད་ལ་གོ་བབ་སྤྲོད་པ་ནི་ནོར་འཁྲུལ་
དེ་འདྲ་ཡང་བསྐྱར་བཟོ་བ་ཞིག་ཏུ་མཐོང་གི་ཡོད། དེ་ནི་ནང་དོན་ལྡན་པའི་སྐྱོན་
བརྗོད་ཅིག་རེད། འདིར་རྒྱལ་རབས་ལོ་རྒྱུས་ཀྱི་བསླབ་བྱའམ་ཆ་མཐུན་གཞིར་
བཞག་ནས་ཕྱི་འབྲེལ་སྐོར་ལ་གཟབ་ནན་གྱིས་བགྲོ་གླེང་བྱེད་ཀྱི་ཡོད་པར་བརྟེན།
མོ་ནི་ཁེ་ནི་རྒྱལ་རབས་ལོ་རྒྱུས་ཀྱི་ཆ་མཐུན་ཆེ་ཤོས་དེ་ཡིན། དེ་བས་ཞི་མཐུན་
འགྲིག་འཇགས་སམ་ངོ་སྲུང་ནི་(appeasement) ཕྱི་འབྲེལ་སྲིད་ཇུས་ཀྱི་ཚིག་
མཛོད་ནང་ནུས་ཤུགས་ཆེ་ཤོས་ཀྱི་ཚིག་གཅིག་ཡིན་པ་དང༌། དགག་ཕྱོགས་ཀྱི་
ཚིག་འདི་ལ་བརྟེན་ནས་དོན་དག་དང་ལས་འཆར་གང་རུང་ཞིག་ལ་ཞིབ་འཇུག་
ཡག་པོ་མ་བྱས་པར་སྣང་མེད་དུ་གཏོང་སྲིད་པས། ཚིག་འདི་མང་པོ་ཞིག་གིས་བེད་
སྤྱོད་གཏོང་གི་ཡོད་པར་ཧང་སངས་དགོས་དོན་མེད། དངོས་ཡོད་གནས་ཚུལ་ལ་
ཡང་ཕྱི་ལོ་ ༡༩༣༩ ནས་མོ་ནི་ཁེའི་གྲོས་མཐུན་གྱིས་སྐུལ་སློང་མ་བྱས་པའི་ཕྱི་
འབྲེལ་སྲིད་ཇུས་ཤིག་མཐོང་ཁག་པོ་རེད། དཔེར་ན། ཀོ་རི་ཡ། སྦིར་ལེན། ཐེ་ཝན།
སོའ་ཛེ། ཁུའུ་སྦ། ཝེ་ཐི་ནམ། ཨབ་རྒན། ཨེ་རིག་(ཐེངས་གཉིས)བཅས་ནས་མཐོང་
ཐུབ། གནས་སྟངས་དེ་དག་གི་འགག་རྩའི་སྐབས་སུ་མོ་ནེའི་ཁེའི་ཉམས་མྱོང་གིས་
སྲིད་ཇུས་ལེགས་པོ་ཞིག་འདིང་བར་ཕན་ཐོགས་པ་རེད་ཟེར་ན། གནད་དོན་མང་
ཆེ་བའི་ཁྲོད་དུ་ཉམས་མྱོང་དེ་ནི་བྱུས་ཉེས་ཀྱི་ལམ་ལོག་ཏུ་འཁྲིད་པར་བདེན་དཔང་
བྱས་ཡོད།
མོ་ནི་ཁེའི་ལོ་རྒྱུས་ཀྱི་ཉམས་མྱོང་ལ་ཤུགས་རྐྱེན་ཆེན་པོ་ཡོད་པ་དང་
ཤུགས་རྐྱེན་དེ་ད་ལྟའི་ཨ་རིའི་གདམ་ཀ་ལ་འཇུག་སྟངས་སྐོར་དོ་གལ་ཆེན་པོས་
གླེང་སློང་བྱེད་དགོས་ངེས་རེད། དང་པོ། ང་ཚོས་མོ་ནི་ཁེའི་ལོ་རྒྱས་ཀྱི་ཉམས་མྱོང
གང་ཞིག་ཡིན་མིན་གསལ་པོ་ཞིག་བཟོ་དགོས། ཆེད་མཁས་པ་དང་མི་མང་སྤྱི་ལ་
ཡོངས་གྲགས་ཀྱི་བསམ་ཚུལ་ཞིག་ཡོད་པ་ནི། ཚད་གཞི་གང་འདྲ་དང་། དམིགས་
ཡུལ་ཆེ་བའི་རྒྱལ་ཁབ་གང་རུང་གིས་དབང་ཤུགས་རྩོད་ལེན་བྱེད་པ། ཡང་ན།
འགྲིག་འཇགས་མ་ཡོང་བའི་གྱོང་གུན་ཤིན་ཏུ་ཆེ་བ་གང་ལྟར་ཀྱང་གོ་ཡུལ་སྤྲོད་
པའམ་གུ་ཡངས་ནི་རྟག་པར་ནོར་འཁྲུལ་ཡིན་པའི་ངོས་འཛིན་བྱེད་ཀྱི་ཡོད་པ་དེ་
རེད། ལྟ་ཚུལ་འདིས་ད་དུང་མ་འོངས་པར་དམིགས་ཡུལ་ཆེ་བའི་རྒྱལ་ཁབ་གང་
འདྲ་ཞིག་ཡིན་ཡང་འདོད་རྔམས་ཆེ་བའི་ནཱ་ཛི་འཇར་མན་ལྟར་རིམ་བཞིན་ང་
ཚོའི་སྲོག་རྩར་གྱུར་པའི་མངོན་འདོད་ལ་གདོང་ལེན་བྱེད་ངེས་ཡིན་པའི་ངོས་འཛིན་
བྱེད། དེ་བས་ཁོ་ཚོའི་མངོན་འདོད་ལ་མཐའ་གཅིག་ཏུ་གདོང་ལེན་མ་བྱས་ན་དམག་
འཁྲུག་ཡོང་རྒྱུ་འགོག་ཐབས་མེད་པ་ཞིག་དང༌། གལ་སྲིད་མཐའ་གཅིག་ཏུ་གདོང་
ལེན་བྱས་པ་ཡིན་ན་ཁོ་ཚོ་ཕྱིར་སྣུར་བརྒྱབ་ནས་སྔར་ཡོད་སོར་གནས་ཁས་ལེན་
བྱ་རྒྱུ་ཡིན་པའི་ངོས་འཛིན་བྱེད་ཀྱི་ཡོད། མོ་ནི་ཁེའི་གཏམ་རྒྱུད་འདི་ནི་ཡག་སྡུག་
འདྲེས་མ་ཞིག་ཡིན། སྡུག་ས་ནས་བསམ་ན་རྒྱ་ནག་གི་དམིགས་ཡུལ་རྣམས་ཀྱང་
འདོད་རྔམས་ཆེ་བའི་ནཱ་ཛི་འཇར་མན་ནང་བཞིན་ཡིན་པ་དང་། ཡག་ས་ནས་བསམ་
ན་ང་ཚོས་ལངས་ཕྱོགས་བརྟན་པོ་བཟུང་ནས་གོ་ཡུལ་མ་སྤྲད་པ་ཡིན་ན་དམིགས་
ཡུལ་དེ་དག་མེད་པར་འགྱུར་བར་ངོས་འཛིན་བྱེད་ཀྱི་ཡོད། ངོས་འཛིན་འདི་གཉིས་
ཀར་ནོར་འཁྲུལ་གྱི་ཆ་མང་པོ་ཡོད་པ་ནི། བསམ་ཚུལ་དེ་གཉིས་ཁས་ལེན་བྱས་པ་
ཡིན་ན་ང་ཚོས་ངེས་གཏན་མེད་པའི་སྒོ་ནས་ཞི་བདེའི་ངང་མཉམ་གནས་བྱེད་ཆོག་
པའི་སྟོབས་ཆེན་རྒྱལ་ཁབ་ཅིག་དང་མཉམ་དུ་དམག་འཁྲུག་གི་ཉེན་ཁའི་ནང་ཞུགས་
པ་དེ་ཡིན།
དེ་བས་མོ་ནི་ཁེའེ་ཉམས་མྱོང་གིས་ད་ལྟའི་གནས་སྟངས་ཀྱི་ཚབ་བྱེད་པ་
ནི་དོ་སྣང་ཆེན་པོས་ཞིབ་འཇུག་བྱས་པ་ཞིག་མ་རེད། མོ་ནི་ཁེའེ་གཟུགས་ཅན་གྱི་
རྒྱན་འདི་ད་ལྟའི་གནས་བབས་ལ་མ་སྦྱར་གོང་དུ་ང་ཚོས་ད་ལྟའི་རྒྱ་ནག་དང་། ཕྱི་
ལོ་ ༡༩༣༨ ལོའི་ནཱ་ཛི་འཇར་མན་དང་མཚུངས་བསྡུར་བྱེད་དགོས་པར་འདོད། འདི་
ལ་དྲི་བ་གཉིས་འདུག དང་པོ། རྒྱ་ནག་དེ་ནཱ་ཛི་འཇར་མན་ལྟ་བུ་ཆོག་ཤེས་མེད་པ་
ཞིག་ཡིན་པའི་གདེང་ཚོད་ཅི་ཙམ་ཞིག་ཡོད་དམ། མི་ཁ་ཤས་ཀྱི་བསམ་ཚུལ་ལྟར་ན།
ཡོ་རོབ་ནང་གི་ཧིཊ་ལར་ལྟར་རྒྱ་ནག་ལ་ཨེ་ཤེ་ཡའི་མངའ་ཁུལ་གྱི་སྒྲོམ་གཞི་ཁྱོན་
ཡོངས་ལ་འགྱུར་བ་གཏོང་བར་བློ་ཐག་གཙང་བཅད་ཡིན་པའི་བདེན་དཔང་གསལ་
པོ་མེད་པར་འདོད། གལ་སྲིད་རྒྱ་ནག་ལ་ཨེ་ཤེ་ཡའི་མངའ་ཁུལ་གྱི་ཨ་རིའི་འགོ་
གཙོའི་གནས་བབས་ངོས་ལེན་བྱེད་འདོད་མེད་པ་ཡིན་ན། ཁོ་ཚོས་བློ་ཐག་གཙང་
བཅད་ཀྱིས་གྱོང་གུན་ག་ཚོད་ཡོད་ཀྱང་ཨེ་ཤེ་ཡའི་མངའ་ཁུལ་སྟངས་འཛིན་བྱེད་
དགོས། ངོས་འཛིན་འདི་ལ་རྨང་གཞི་མེད་པ་གསལ་པོ་རེད། རྒྱ་ནག་ནང་ཁུལ་དུ་
དམིགས་ཡུལ་ཆེན་པོ་དེ་འདྲ་ཁྱབ་སྤེལ་བྱེད་མཁན་ཡོད་པར་ཐེ་ཚོམ་བྱེད་མི་དགོས་
ལ་མ་འོངས་པར་ཁོ་ཚོའི་ཕྱོགས་གཏོགས་དབང་ཤུགས་ཆེན་པོར་འགྱུར་ངེས་ཡིན་
ཡང༌། མི་ལོ་བཅུ་ཕྲག་ཁ་ཤས་རིང་གི་རྒྱ་ནག་གི་བྱ་སྤྱོད་ཀྱིས་འདི་དག་རྒྱ་ནག་གི་
ད་ལྟའི་དམིགས་ཡུལ་ཡིན་པའི་རྒྱུ་མཚན་མི་སྟོན་པར་མ་ཟད། མ་འོངས་པར་ཡང་
འདི་ལྟར་གནས་རྒྱུ་ཡིན་པའི་བཟོ་ལྟ་མཐོང་ཐུབ། དོན་དངོས་ཐོག་རྒྱུ་མཚན་ཁ་ཤས་
ཀྱིས་གནས་སྟངས་དེ་ལས་གཞན་ཞིག་སྟོན་གྱི་ཡོད་པ་ནི། རྒྱ་ནག་ལ་དམིགས་
ཡུལ་ཆེན་པོ་ཡོད་པ་གསལ་པོ་ཡིན་ཡང༌། ཁོ་ཚོ་དོགས་ཟོན་ཆེན་པོ་དང་རྙིང་ཞེན་
རིང་ལུགས་ཅན་ཡིན། ཁོང་ཚོས་ཤུགས་རྐྱེན་སྤེལ་འདོད་པ་དང་སྤྱིའི་སྒྲོམ་གཞི་
རྒྱུན་གནས་ཡོང་དགོས་པའི་བར་གྱི་ལྗིད་ཚད་སྙོམས་པར་འདོད་མོས་ཡོད་པ་དང་
ཨ་རིར་ཐད་ཀར་རྩོད་རྙོག་ལས་གཡོལ་གྱི་ཡོད་པ་མཐོང་ཐུབ་ཀྱི་འདུག ཁ་ཅིག་གིས་
རྒྱ་ནག་གིས་ཐེ་ཝན་ཐོག་ལ་འཛིན་པའི་སྲིད་བྱུས་དེ་ལྡོག་ཕྱོགས་ཀྱི་དཔེ་མཚོན་ལ་
ལུང་འདྲེན་བྱེད་ཀྱི་ཡོད། འོན་ཀྱང་། སྲིད་ཇུས་དེ་ལ་བརྟེན་ནས་པེ་ཅིང་གཞུང་གིས་
རང་ཉིད་ཀྱི་མངའ་ཁུལ་དུ་ངོས་འཛིན་པའི་ཨེ་ཤེ་ཡའི་མངའ་ཁུལ་ཡོངས་རྫོགས་
སྟངས་འཛིན་བྱེད་པར་འདོད་པ་ནི་སྤྱི་བསྡོམས་རག་པ་ཞིག་ལས་མ་འདས།
གཉིས་པ། གལ་སྲིད་ཨ་རི་རྒྱ་ནག་གི་ཁ་གཏད་དུ་ལངས་པ་ཡིན་ན་རྒྱ་
ནག་གིས་མངའ་ཁུལ་གྱི་སྒྲོམ་གཞིར་ཉེན་ཁ་ཡོད་པའི་འགྲན་རྩོད་མེད་པར་འགྱུར་
བའི་ངེས་པ་ཡོད་དམ། མོ་ནི་ཁེའེ་གཏམ་རྒྱུད་ལྟར་སྲིད་བློན་ཆེམ་སྦར་ལེན་
(Chamberlain སྐབས་དེའི་དབྱིན་ཇིའི་སྲིད་བློན) གྱིས་རང་ཚུགས་བརྟན་པོ་བཟུང་བ་
ཡིན་ན། ཕྱི་ལོ་ ༡༩༣༨ ནང་འཇར་མན་ནང་གི་ཧིཊ་ལར་གྱི་དབང་ཆ་མེད་པར་བཟོ་
ཐུབ་བམ། ཡང་ན། དམག་སྤྱི་རྣམས་ཀྱིས་ཁོང་གནས་དབྱུང་གཏོང་གི་རེད་དམ།
འཇར་མན་གྱིས་ཡོ་རོབ་ཀྱི་སྒྲོམ་གཞིར་སྤྲད་པའི་ཉེན་ཚབས་རྣམས་རང་ཡལ་དུ་
འགྲོ་བ་རེད་དམ། གནས་ཚུལ་འདི་དག་བདེན་པ་ཡིན་མིན་ཐད་རྩོད་གླེང་ཆེན་པོ་
བྱེད་འོས་པ་ཞིག་རེད། གང་ལྟར་ཡང་། གནད་དོན་དེ་དག་གིས་དེང་སྐབས་རྒྱ་
ནག་ཐོག་ལ་འཛིན་པའི་སྲིད་བྱུས་བཟོ་བར་ཕན་ཐོགས་དེ་ཙམ་མེད། འདི་ནི་སྟོབས་
ཤུགས་ཀྱི་གནད་དོན་ཞིག་རེད། དེང་སྐབས་ཀྱི་རྒྱ་ནག་ནི་ཕྱི་ལོ་ ༡༩༣༨ འཇར་
མན་དང་བསྡུར་ན་ཕྱོགས་གང་ཅིའི་ཐད་ནས་སྟོབས་ཤུགས་ཆེན་པོ་ཡིན། ང་ཚོས་
རྒྱ་ནག་ལ་འདི་འདྲ་བྱེད་མི་ཆོག་བརྗོད་པར་བརྟེན་རྒྱ་ནག་གིས་ཕྱིར་བཤོལ་བྱེད་པ་
དང་། དུས་ཚོད་ངེས་མེད་རིང་སྔར་ཡོད་གནས་སྟངས་རང་འཇགས་སུ་གནས་པར་
འདོད་པ་ནི་མི་མཁས་པའི་སྤྱོད་ཚུལ་ཉིད་ལས་མ་འདས།
བསམ་ཚུལ་འདི་དག་གིས་ག་རེ་སྟོན་གྱི་འདུག་ཟེར་ན། མོ་ནི་ཁེའི་ཉམས་
མྱོང་བསླབ་བྱ་རྣམས་ཨ་རིའི་དེ་རིང་གི་ཨེ་ཤེ་ཡའི་ནང་གི་གདམ་ཀ་ལ་སྦྱོར་
སྐབས་གཟབ་གཟབ་བྱེད་དགོས་པ་དེ་རེད། དོན་དངོས་ཐོག་གསལ་པོར་བཤད་ན་
རྒྱ་ནག་ནི་ནཱ་ཛི་འཇར་མན་དང་འདྲ་མཚུངས་གང་ཡང་མེད་པ་དེ་རེད། གཉིས་ཀ་
སྟོབས་ཤུགས་ཆེན་པོ་ཡིན་ཡང་སྣང་མེད་དུ་གཏོང་རྐྱང་མི་བྱེད་པ་དེ་ཡིན། དེ་བས་
ང་ཚོ་ལེ་ལོའི་དབང་དུ་གྱུར་ནས་ལོ་ངོ་ ༧༠ གོང་དུ་ཡོ་རོབ་དང་གྲུབ་འབྲས་ཐོན་
པའི་སྲིད་བྱུས་ཤིག་གིས་དེ་རིང་གི་ཨེ་ཤེ་ཡའི་ནང་དུ་གྲུབ་འབྲས་ཐོན་པར་འདོད་
པའི་ལེ་ལོའི་ལྟ་ཚུལ་འདི་བཟུང་ན་ནོར་འཁྲུལ་ཆེན་པོ་རེད།
དེས་ན་མོ་ནི་ཁེ་ཡིས་ང་ཚོར་ལམ་སྟོན་ག་རེ་འབུལ་ཐུབ་བམ། དོན་དངོས་
ཐོག་དེ་ནས་ང་ཚོས་ཆེས་གལ་འགངས་ཆེ་བའི་བསླབ་བྱ་ཞིག་བླང་ཆོག ནམ་རྒྱུན་
དང་མ་འདྲ་བའི་བསླབ་བྱ་ལེན་རྒྱུ་འདུག་མིན་བསམ་བློ་ཐོངས། དེ་དག་གསལ་
པོར་མཐོང་དགོས་ན་ང་ཚོས་སྐབས་དེའི་ཆབ་སྲིད་དབུ་ཁྲིད་ཆེམ་སྦེར་ལེན་
(Chamberlain)གྱིས་ཚོད་དཔག་དང་གདམ་ཀ་ཁག་ལ་གདོང་ལེན་བྱས་པའི་གྲུབ་
འབྲས་ཁག་ལ་དབྱེ་ཞིབ་གནང་དགོས། དེ་ཡང་ང་ཚོས་ད་ལྟ་ཤེས་རྟོགས་ཡོད་པའི་
གནས་སྟངས་ལ་གཞིར་བཞག་ནས་མི་བཤད་པར་སྐབས་དེར་ཁོང་གིས་གང་ཞིག་
ཤེས་རྟོགས་བྱུང་ཡོད་མེད་ལ་བལྟ་དགོས། དེ་ལྟར་བལྟས་པ་ཡིན་ན། ཆབ་སྲིད་
དབུ་ཁྲིད་ཆེམ་སྦེར་ལེན་གྱི་ནོར་འཁྲུལ་ནི་སྐབས་དེར་ཁོང་གིས་ཧིཊ་ལར་དང་ལྷན་
དུ་ཞི་འགྲིག་གི་ཆེད་དུ་སུ་ཌེ་ཊིན་ལེན་ཌི་ཁུལ་བློས་བཏང་ནས་མགོ་འདོགས་
བྱས་པ་དེ་མིན། འདི་ལྟར་བཤད་རྒྱུ་ཁག་པོ་ཡིན་ཡང༌། སྐབས་དེར་ས་ཁུལ་དེ་
འདྲ་ཞིག་བློས་བཏང་ནས་ཡོ་རོབ་ནང་དུ་དམག་ཆེན་ཞིག་མི་ཡོང་བའི་ཐབས་ཤེས་
བྱས་པའི་དགོངས་ཚུལ་འདི་ལ་ང་ཚོས་བསམ་ཤེས་བྱེད་ཐུབ། ཆབ་སྲིད་དབུ་ཁྲིད་
ཆེམ་སྦེར་ལེན་མཆོག་གི་མདུན་གདམ་ཀ་འདི་འདྲ་སླེབས་པ་རེད། དེ་བཞིན་ང་
ཚོས་གསལ་པོར་མཐོང་ཐུབ་པ་ཞིག་ལ་སྐབས་དེར་ཧིཊ་ལར་གྱིས་ཅེག་སྤྱི་མཐུན་
རྒྱལ་ཁབ་ཡོངས་རྫོགས་ཁྱུར་མིད་བཏང་བ་དང་ཕོ་ལེན་ཌི་རྒྱལ་ཁབ་ལ་དཔུང་
འཇུག་བྱས་པའི་སྐབས་སུ་ཁོང་གིས་ག་རེ་གསུངས་པ་ང་ཚོས་མཐོང་ཐུབ་པ་ནི།
ཁོང་གིས་ཕོ་ལེན་ཌིའི་བདག་དབང་ཆེད་འཇར་མན་ལ་དམག་འཁྲུག་རྒྱག་དགོས་
པར་འདོད་པ་དེ་རེད། ཁོང་གི་ནོར་འཁྲུལ་ནི་དབྱིན་ཇི་ཡིས་ཕོ་ལེན་ཌིའི་ཆེད་དོན་
དམ་གྱི་དམག་འཁྲུག་རྒྱག་རྒྱུ་ཡིན་པ་ཧིཊ་ལར་གསལ་པོ་ཞིག་བཟོ་མ་ཐུབ་པ་དེ་
རེད། ང་ཚོས་ཚིག་ཐག་ཆོད་པོས་འདིར་བཤད་མི་ཐུབ་ཀྱང་། དཔང་རྟགས་ཁ་
ཤས་ཀྱིས་གསལ་སྟོན་བྱས་ཡོད་པ་ནི་སྐབས་དེར་དབྱིན་ཇི་དང་ཧྥ་རིན་སི་གཉིས་
ཀྱིས་ཕོ་ལེན་ཌིའི་ཆེད་དུ་དམག་འཁྲུག་བརྒྱབ་པ་དེས་ཧིཊ་ལར་ཧང་སངས་བཅུག་
ཡོད་པ་དང༌། གལ་སྲིད་དེ་འདྲ་ཡིན་པ་ཤེས་ཡོད་ན་ཁོས་(ཧིཊ་ལར) ཕྱིར་འཐེན་
བྱེད་སྲིད་པ་དེ་རེད། དེ་ནས་མོ་ནི་ཁེའི་ཉམས་མྱོང་བསླབ་བྱ་ནི་ཕྱོགས་གཅིག་ནས་
དམིགས་ཡུལ་ཆེ་བའི་སྟོབས་ཆེན་རྒྱལ་ཁབ་ལ་གུ་ཡངས་སམ་ཆག་ཡང་གཏན་
ནས་མི་སྤྲོད་པ་དེ་མ་ཡིན་པར། གུ་ཡངས་སམ་ཆག་ཡང་གི་ས་མཚམས་གསལ་
པོར་བཟོ་དགོས་པ་དེ་ཡིན། དེ་ཕྱིར་དེ་རིང་གི་ཨ་རིར་སྤྲད་པའི་མོ་ནི་ཁེའི་ཉམས་
མྱོང་བསླབ་བྱ་ནི་གསལ་པོ་རེད།
རིན་ཐང་དང་འགྲོ་བ་མིའི་ཐོབ་ཐང་།
མཐའ་དོན་ང་ཚོའི་རིན་ཐང་སྐོར་གྱི་དྲི་བའི་སྐོར་ཡིན། འདི་ནི་མི་མང་པོ་ཞིག་ལ་
མཐར་ཐུག་གི་གཞི་འཛིན་སར་གྱུར་ཡོད། ཁོང་ཚོར་མཚོན་ན། རྒྱ་ནག་གིས་འགྲོ་
བ་མིའི་ཐོབ་ཐང་བརྡལ་བཤིག་གཏོང་གི་ཡོད་པར་བརྟེན། རིན་ཐང་ནི་ཕྱི་འབྲེལ་
སྲིད་བྱུས་ཀྱི་རྨང་གཞིར་བརྩི་དགོས་པར་ཡིད་ཆེས་བརྟན་པོ་ཡོད་མཁན་ཚོས་
པེ་ཅིང་དང་ལྷན་དུ་སྟོབས་ཤུགས་མཉམ་སྤྱོད་བྱེད་པ་ནི་ལྡོག་ཕྱོགས་སུ་འགྲོ་བར་
ངོས་འཛིན་བྱེད་ཀྱི་ཡོད། རྒྱ་ནག་གཞུང་གིས་གནམ་བདེ་སྒོ་མོའི་ཐང་ཆེན་གྱི་ཁྲོམ་
སྐོར་ལ་དྲག་གནོན་དང༌། ཆོས་དད་རང་མོས་ངོས་ལེན་མི་བྱེད་པ། ཆབ་སྲིད་ཀྱི་ལྟ་
བ་མི་མཐུན་མཁན་ཚོར་དྲག་གནོན། གྲངས་ཉུང་མི་རིགས་རྣམས་ལ་བཙན་གནོན་
བཅས་བྱས་ཡོད། ཨ་རི་བ་མང་པོ་ཞིག་གིས་ང་ཚོས་ཇི་ལྟར་སྲིད་གཞུང་དེ་འདྲ་
ཞིག་དང་ལྷན་དུ་འདྲ་མཚུངས་ཀྱི་གནས་བབས་ཐོག་མཉམ་ལས་བྱེད་ཐུབ་བམ་ཟེར་
ནས་དྲི་བ་གཏོང་ངེས་ཡིན།
རྒྱ་ནག་གཞུང་འཛིན་པ་རྣམས་ཀྱིས་རྟག་པར་རང་ཉིད་ཀྱི་མི་སེར་ཚོའི་འགྲོ་
བ་མིའི་ཐོབ་ཐང་རྩིས་མེད་རྡོག་རོལ་གཏོང་གི་ཡོད། རྒྱ་ནག་གི་འགོ་ཁྲིད་ཚོས་
གཞུང་དང་ལྟ་བ་མི་མཐུན་པ་ཚོར་དམར་ཕྱོགས་གཞུང་ལ་ཁ་གཏད་བྱེད་བཅུག་པ་
ཡིན་ན་ཆབ་སྲིད་ཟང་ཟིང་དང་སྤྱི་ཚོགས་ཁ་འཐོར་དུ་གཏོང་ཉེན་ཡོད་པས། ལྟ་བ་
མི་མཐུན་པ་ཚོར་ཚོད་འཛིན་བྱེད་རྒྱུ་ནི་རྒྱ་ནག་མི་མང་གི་མངོན་འདོད་ཡིན་ཞེས་
བརྗོད་ཀྱི་ཡོད། ནུབ་ཕྱོགས་པ་རྣམས་ལ་མཚོན་ན། རྒྱ་ནག་གིས་ཆབ་སྲིད་ཀྱི་
ལྟ་བ་མི་མཐུན་པ་ཚོར་དྲག་གནོན་བྱས་པ་དེ་རྒྱ་ནག་གིས་རང་ཉིད་ཀྱི་སྒྲོམ་གཞི་
རྒྱུན་གནས་ཡོང་ཐབས་བྱེད་པ་འདི་ཐལ་དྲགས་པར་བརྗོད་ཀྱི་ཡོད། དེ་ནི་དམར་
ཕྱོགས་གཞུང་རང་ཉིད་ཀྱི་གནས་བབས་བརྟན་གནས་ཡོང་བ་ལས་རྒྱ་ནག་མི་མང་
གི་མངོན་འདོད་ཀྱི་ལྡོག་ཟླར་གྱུར་ཡོད་པར་འདོད། སྣང་ཚོད་འདི་ང་ཚོས་དེ་རིང་
གི་རྒྱ་ནག་ལ་ཐག་གཅོད་བྱེད་པར་གནད་འགག་ཆེན་པོར་གྱུར་ཡོད། འདི་ལ་འབྱུང་
སྲིད་པའི་གནས་ཚུལ་གསུམ་ཡོད། དང་པོ། རྒྱ་ནག་གི་འགོ་ཁྲིད་ཚོས་བརྗོད་པ་
ལྟར་གཞུང་དང་ཆབ་སྲིད་ཀྱི་ལྟ་བ་མི་མཐུན་པ་རྣམས་ལ་གུ་ཡངས་བཏང་བ་ཡིན་
ན་ཟིང་ཆ་ཡོང་བའི་ཉེན་ཁ་ཡོད། གཉིས་པ། ཁོང་ཚོའི་ཞེད་སྣང་ཁག་ནི་ནོར་འཁྲུལ་
དང་འུད་སྒྲོག་ཡིན་མིན་ལ་མ་བལྟས་པར་རང་ཉིད་ཀྱིས་ཅི་ཞིག་བརྗོད་བཞིན་པར་
ཁོང་ཚོས་དངོས་འབྲེལ་ཡིད་ཆེས་བྱེད་ཀྱི་ཡོད། གསུམ་པ། ཤེས་རྟོགས་ཡོད་
བཞིན་དུ། ཡང་ན། མ་འདོད་བཞིན་སྒྲོམ་གཞི་རྒྱུན་གནས་བྱེད་དགོས་ཟེར་བ་ནི་
རང་ཉིད་ཀྱི་དབང་ཆ་བརྟན་པོ་བཟོ་རྒྱུ་བཅས་ཡིན། གསུམ་པ་དེ་ལ་ཚད་ངེས་ཅན་
གྱི་བདེན་པ་ཡོད་པར་ཐེ་ཚོམ་བྱེད་མི་དགོས། འོན་ཀྱང་དང་པོ་དེ་དང་གཉིས་པ་ལ་
བདེན་པའི་ཚད་གཞི་གང་འཚམ་ཞིག་མེད་པར་ང་ཚོར་གདེང་ཚོད་གང་འདྲ་ཞིག་
ཡོད་ཐུབ་བམ། རྒྱ་ནག་གི་ལོ་རྒྱུས་དང་འགོ་ཁྲིད་རྣམ་པའི་མི་སྒེར་གྱི་ཉམས་མྱོང་
ལ་བལྟས་པ་ཡིན་ན་དེ་དག་ལ་བདེན་པ་མེད་པ་ཡ་མཚར་སྐྱེ་དགོས་པ་ཞིག་ཡིན།
ཁོང་ཚོ་ནུབ་ཕྱོགས་པའི་འགོ་ཁྲིད་དང་མ་འདྲ་བར་ཆབ་སྲིད་དང་སྤྱི་ཚོགས་ཀྱི་
འཁྲུག་ཟིང་ལ་བློ་འཚབ་ཆེན་པོ་སྐྱེས་ཀྱི་ཡོད་པ་དང༌། སྒྲོམ་གཞི་དང་གུ་ཡངས་ཀྱི་
ལྕི་ཡང་སྙོམ་པའི་ཐབས་ཤེས་ཀྱང་མ་འདྲ་བ་ཡིན། ད་དུང་དེང་སྐབས་ཀྱི་རྒྱ་ནག་
ནང་དུ་ཁོང་ཚོས་དྲག་གནོན་བྱས་མིན་ལ་མ་ལྟོས་པར་ཁོ་ཚོས་རྒྱ་ནག་གི་ལོ་རྒྱུས་
རིང་མོའི་ནང་བྱུང་མ་མྱོང་བའི་མི་མང་ལ་ཆབ་སྲིད་རང་དབང་སྤྲད་ཡོད་པ་དང༌།
རྒྱལ་ནང་གི་ཟིང་འཁྲུག་ནས་རང་དབང་གང་ལ་གང་འཚམ་གྱིས་ཆེན་པོ་ཐོབ་ཡོད་
པའི་རྒྱུ་མཚན་བགྲང་གི་ཡོད།
དགོས་མཁོ་འདིའི་དབང་གིས་ནུབ་ཕྱོགས་པས་རྒྱ་ནག་གི་ཐག་གཅོད་ལ་
མོས་མཐུན་བྱེད་དགོས་ཟེར་གྱི་མེད་མོད། འདིས་རྒྱ་ནག་གཞུང་གི་བཟང་སྤྱོད་ཀྱི་
ལྟ་སྟངས་ཐོག་ལ་ཨ་རིའི་ལྟ་ཚུལ་གྱིས་ཤུགས་རྐྱེན་ཐེབས་ཀྱི་ཡོད། བཟོད་སྒོམ་
འདི་འདྲ་བྱེད་པར་མི་མང་པོ་ཞིག་སྐྱིད་པོ་ཡོང་གི་མ་རེད། ཁོང་ཚོའི་སེམས་ནང་
འགྲོ་བ་མིའི་ཐོབ་ཐང་ནི་ཡོངས་ཁྱབ་དང་གཞི་རྩའི་རིན་ཐང་ཡིན་པས་དེ་ལ་ཆག་
ཡང་གཏོང་རྒྱུ་མེད་པར་བསམ་གྱི་ཡོད། འོན་ཀྱང་། དེ་འདྲ་ཡིན་ནམ། སྤྱི་ཚོགས་
ཚང་མར་སོ་སོའི་བདེ་འཇགས་དང་རང་དབང་གི་ལྗིད་ཁོག་འདེགས་ཀྱི་ཡོད་པ་
དང༌། སྤྱི་ཚོགས་མ་འདྲ་བའི་དབང་གིས་ལྗིད་ཁོག་འདེགས་སྟངས་དང་དུས་སྐབས་
ཀྱང་མི་འདྲ་བ་ཡིན། འགྱུར་ལྡོག་དེ་དག་མང་ཆེ་བས་གཞི་རྩའི་རིན་ཐང་ལ་འགྱུར་
ལྡོག་བཏང་བ་མཚོན་མི་ཐུབ། དགུ་པའི་བཅུ་གཅིག་གི་དོན་རྐྱེན་རྗེས་ནུབ་ཕྱོགས་
རྒྱལ་ཁབ་མང་པོའི་བདེ་འཇགས་དང་རང་དབང་གི་ལྗིག་ཁོག་ལ་འགྱུར་བ་བཏང་
ཡོད་པ་རེད། མ་འོངས་པར་ཡང་ཁོང་ཚོའི་ལྟ་ཚུལ་ལ་འགྱུར་བ་སླེབས་ན་གནས་
སྟངས་ལ་ཡང་འགྱུར་ལྡོག་འགྲོ་བར་ཐེ་ཚོམ་བྱེད་མི་དགོས། དགུ་པའི་བཅུ་གཅིག་
གི་དོན་རྐྱེན་རྗེས་ཨ་རིའི་རིན་ཐང་ལ་འགྱུར་བ་ཐེབས་ཡོད་པའི་རྒྱུ་མཚན་གླེང་
མཁན་ཉུང་ཉུང་ཡིན། དེ་བས་འགྲོ་བ་མིའི་ཐོབ་ཐང་ལ་བརྩི་བཀུར་བྱེད་རྒྱུ་ཡང་གཞི་
རྩའི་རིན་ཐང་མ་འདྲ་བའི་རྨང་གཞིའི་ཐོག་ནས་གནས་སྟངས་མ་འདྲ་བ་དང་ལྟ་ཚུལ་
མ་འདྲ་བའི་རྒྱུ་རྐྱེན་འོག་ཏུ་འགྱུར་བ་འགྲོ་བཞིན་ཡོད།
ང་ཚོས་རྒྱ་ནག་གི་ལོ་རྒྱུས་བརྒྱུད་མྱོང་མེད་ལ་ད་ལྟའི་འགྱུར་བ་ལ་ཡང་
བརྒྱུད་མྱོང་མེད། ནུབ་ཕྱོགས་རྒྱལ་ཁབ་སུས་ཀྱང་ད་ལྟའི་རྒྱ་ནག་ནང་དུ་འགྱུར་བ་
འབྱུང་བཞིན་པའི་སྤྱི་ཚོགས་དང་དཔལ་འབྱོར་གྱི་རྒྱ་ཁྱོན་དེ་འདྲ་འཛིན་སྐྱོང་བྱས་
མྱོང་མེད། ང་ཚོས་རྒྱ་ནག་གི་ཕྱག་ལས་གནང་སྟངས་ཚང་མར་ཁས་ལེན་དང་ཆོག་
མཆན་སྤྲོད་མི་དགོས་ལ། རྒྱ་ནག་བརྟན་བརླིང་དང༌། གོ་རིམ་མ་འཆོལ་བའི་ངང་
འཕེལ་རྒྱས། རང་དབང་། ད་དུང་ནུབ་ཕྱོགས་པའི་འགྲོ་ལུགས་ལྟར་དུ་སྲིད་གཞུང་
འཛིན་སྐྱོང་བྱས་ན་རྒྱ་ནག་མི་མང་ལ་ཕན་ཐོགས་ཡོད་ངེས་ཡིན་པའི་བསམ་ཚུལ་
ཡང་འཛིན་རྒྱུ་མེད།
ང་ཚོས་རྒྱ་གཞུང་གིས་འགྲོ་བ་མིའི་ཐོབ་ཐང་བརྡལ་བཤིག་བཏང་བར་སྐྱོན་
བརྗོད་བྱེད་རྒྱུ་དང༌། འགྲན་ཟླ་བྲལ་བའི་དཔལ་འབྱོར་གྱི་གྲུབ་འབྲས་བླངས་ནས་མི་
པང་ལ་སྤྲད་པའི་ཁེ་ཕན་གཉིས་བར་ལྗིད་ཁོག་ཇི་ལྟར་འཇལ་དགོས་སམ། འདས་
པའི་ལོ་སུམ་ཅུའི་རིང་ལ་འགྲོ་བ་མིའི་ལོ་རྒྱུས་ནང་དངོས་པོའི་དཔལ་ཡོན་ཆེ་ཤོས་
དང་མགྱོགས་ཤོས་ཀྱི་གྲུབ་འབྲས་བཟང་པོ་ལེན་ཐུབ་ཡོད། རྒྱ་ནག་གི་དཔལ་
འབྱོར་འཕེལ་རྒྱས་ལ་མ་འདང་བའི་ཆ་མང་པོ་ཡོད་ཀྱང་། རྒྱ་ནག་གི་དཔལ་འབྱོར་
འཕེལ་རྒྱས་དེས་འགྲོ་བ་མི་ཡོངས་ཀྱི་བཅུ་ཆ་གཅིག་ཙམ་དང་མི་མང་ས་ཡ་བརྒྱ་
ཕྲག་ལྷག་ལ་མི་རབས་གཅིག་གི་གྲོད་ཁོག་ཁེངས་པ་དང༌། བདེ་འཇགས་ཆེ་བ།
ཕྱུག་པོར་མང་དུ་འགྲོ་ཐུབ་པ་བྱུང་ཡོད།
སྲིད་འཛིན་ཨོ་བྷ་མས་“རང་དབང་མེད་པའི་འཕེལ་རྒྱས་དེ་རྣམ་པ་མི་འདྲ་
བའི་དབུལ་ཕོངས་” རེད་གསུངས་པ་དེ་ཡང་བསྔགས་བརྗོད་འོས་པའི་གྲུབ་འབྲས་
དེ་ལ་བཟང་སྤྱོད་ཀྱི་རིན་ཐང་མེད་པའི་བདེན་པ་དག་སྐྱེལ་བྱས་ཡོད། འདི་ནོར་
འཁྲུལ་ཡིན་ངེས། སྲིད་འཛིན་རོ་སི་ཝེལ་མཆོག་ནས་རང་དབང་བཞི་གསུངས་ཡོད་
པ་ནས་དགོས་མཁོའི་རང་དབང་ནི་དེའི་ཁྲོད་ཀྱི་གཅིག་ཡིན་པ་དང༌། ཡར་རྒྱས་
ལ་རྒྱབ་སྐྱོར་བྱེད་པ་འདི་གཞི་རྩར་ཕྱི་དངོས་པོའི་བདེ་ཐབས་ལ་བཟང་སྤྱོད་ཀྱི་རིན་
ཐང་ཡོད་པའི་རྐྱེན་གྱིས་རེད། ཨོ་བྷ་མས་རྒྱ་ནག་གི་ནོར་འཁྲུལ་ལ་གཟིགས་ནས་
སྐྱོན་བརྗོད་བྱས་པ་ཡིན་སྲིད། འོན་ཀྱང་། རྒྱལ་ཁབ་སུས་ཀྱང་རྒྱ་ནག་གཞུང་ལྟར་
ཐད་ཀར་གཞུང་གིས་དབུལ་ཕོངས་མེད་པ་བཟོ་མཁན་དེ་འདྲ་བྱུང་མྱོང་མེད། དམར་
ཕྱོགས་གཞུང་ལ་གྲུབ་འབྲས་འདིའི་ངོ་སོ་གཅིག་ཀྱང་མི་སྤྲོད་པ་ཁག་པོ་རེད། རྒྱུ་
མཚན་དེ་དག་གིས་རྒྱ་གཞུང་ནས་འགྲོ་བ་མིའི་ཐོབ་ཐང་རྡོག་རོལ་བཏང་བ་རྣམས་
བསུབ་ཐུབ་པར་བརྗོད་ཀྱི་མེད། འོན་ཀྱང༌། ང་ཚོས་རྒྱ་ནག་གཞུང་གི་བཟང་སྤྱོད་ཀྱི་
ཐག་གཅོད་དང་ཁོ་ཚོ་ལས་རོགས་འཚམ་པོ་ཞིག་ཡིན་མིན་གྱི་བསམ་ཚུལ་ལ་ལྗིད་
ཁོག་ཅུང་ཟད་ཡོད་དགོས་ངེས་ཡིན།
རིན་ཐང་ཆེ་ཤོས།
ཨེ་ཤེ་ཡའི་དུས་རབས་ནས་ཨ་རིའི་མདུན་གྱི་གནད་དོན་གསལ་ཤོས་ནི་སྟོབས་
ཤུགས་དང་སྒྲོམ་གཞི་གཉིས་ལས་གདམ་ཀ་བྱེད་རྒྱུ་དེ་རེད། ཨ་རིར་ཨེ་ཤེ་ཡའི་
ནང་སྒྲོམ་གཞི་དང་ཞི་བདེ་ལས་ཀྱང་འགོ་གཙོའི་གནས་བབས་ཅན་གྱི་སྟོབས་
ཤུགས་དགོས་སམ། གདམ་ཀ་འདི་ཨ་རི་གཅིག་པོས་བྱེད་དགོས་པ་ཞིག་ག་ལ་
ཡིན། རྒྱ་ནག་གིས་ཀྱང་སྟོབས་ཤུགས་དང་སྒྲོམ་གཞི་གཉིས་ནས་གཅིག་འདེམས་
དགོས་ཀྱི་ཡོད། རྒྱ་ནག་གིས་ཨེ་ཤེ་ཡར་སྟངས་འཛིན་བྱས་ཏེ་ཟིང་འཁྲུག་སློང་བ་
དང༌། དེའི་རྗེས་འབྲས་སུ་བརྟན་བརླིང་དང་ཞི་བདེ་ཡིན་པའི་སྒྲོམ་གཞི་འཛུགས་
པའི་མངོན་འདོད་ལ་ཚད་བཀག་བཟོ་རྒྱུ་རེད་དམ། དེ་བས་བྱ་བ་དེ་ལེགས་འགྲུབ་
ཡོང་བར་ཕྱོགས་གཉིས་ཀར་འདྲ་མཉམ་གྱི་འགན་ཁུར་ཡོད།
ཨེ་ཤེ་ཡའི་ནང་ཞི་བདེ་ལྡན་པའི་སྒྲོམ་གཞི་འཛུགས་པར་ཐབས་ཇུས་དང་
དགོས་ངེས་ཀྱི་བཟང་སྤྱོད་གཉིས་ཟུང་འབྲེལ་བྱེད་རྒྱུ་གལ་འགངས་ཆེན་པོ་ཡིན།
ཐབས་ཇུས་ཀྱི་དགོས་ངེས་ནི་གལ་སྲིད་དགྲ་ཁ་གཏད་ཀྱི་གནས་ཚུལ་བྱུང་སྐབས།
ཨ་རི་དང་མཐུན་གྲོགས་རྒྱལ་ཁབ་རྣམས་ཀྱིས་རྒྱ་ནག་ནི་འགྲིག་འཇགས་མི་བྱེད་
པའི་རྒྱལ་ཁབ་དང་ཨེ་ཤེ་ཡར་སྟངས་འཛིན་བྱེད་རྒྱུའི་ཐག་གཅོད་ནི་རྩོད་རྙོག་གི་
རྒྱུ་རྐྱེན་ཡིན་པ་གསལ་པོར་བཟོ་དགོས། འདི་གསལ་པོར་ག་ཚོད་བཟོ་ཐུབ་པ་དེ་
ཙམ་གྱིས་རྒྱ་ནག་གི་ཁ་གཏད་དུ་ཨ་མེ་རི་ཀས་རྒྱལ་ཁབ་མང་པོ་མཉམ་རུབ་ཀྱིས་
སྟོབས་ཤུགས་ཆེན་པོ་ཞིག་བསྐྲུན་ཐུབ། གང་ཡིན་ཟེར་ན། ང་ཚོས་མཐོང་གསལ་
ལྟར། ཨེ་ཤེ་ཡའི་ཁྱིམ་མཚེས་རྒྱལ་ཁབ་རྣམས་ཀྱིས་ཨ་རིའི་འགོ་གཙོའི་གནས་
བབས་ལ་རྒྱབ་སྐྱོར་བྱེད་པ་ལས་རྒྱ་ནག་གི་སྟངས་འཛིན་སྔོན་འགོག་ཆེད་དམག་
འཁྲུག་རྒྱག་དགོས་བྱུང་ཡང་འདོད་མོས་ཆེ་བ་ཡོད་པ་དེ་རེད།
ཨ་རིའི་དམག་གི་ལོ་རྒྱུས་མཁས་པ་མོ་རེ་སན་(S.E.Morison) མཆོག་གིས་
བཟང་སྤྱོད་ཀྱི་ནང་དོན་ལ་འགྲེལ་བཤད་ཧ་ཅང་གསལ་པོ་ཞིག་བརྒྱབ་ཡོད་པ་སྟེ།
ལོ་རྒྱུས་སྨྲ་བ་སུས་ཀྱང་འགོག་ཐབས་བྲལ་བའི་དམག་འཁྲུག་དང་རང་
ཉིད་ཀྱི་རྒྱལ་ཁབ་དེ་དྲང་བདེན་ནམ་སྐྱོན་མེད་པ་ཞིག་ཏུ་བརྗོད་ཐུབ་
མཁན་མེད། ཁོ་ཚོས་རང་ཉིད་ལ་དྲི་བ་ཞིག་གཏོང་དགོས་པ་ནི་དབུ་ཁྲིད་
རྣམ་དཔྱོད་ལྡན་པ་ཞིག་ཡིན་ན་འཛམ་གླིང་ལ་བསམ་ཡུལ་ལས་འདས་
པའི་སྡུག་བསྔལ་སྤྲོད་པའི་རྩོད་རྙོག་དང་། སོ་སོའི་རྒྱལ་ཁབ་ཀྱིས་ནམ་
ཡང་ཁུར་འདོད་མེད་པའི་འགན་ཁུར་གྱི་རྡོག་ཁྲེས་ལྕི་མོ། སུས་ཀྱང་མི་
འདོད་པའི་དཔལ་ཡོན་གྱི་མ་འོངས་པའི་དར་རྒྱས་ལ་སྨག་རུམ་འཐིབས་
པ་བཅས་ནས་ཟློག་ཐབས་དང་མ་མཐར་ཡང་ཕྱིར་འགྱངས་བྱེད་དགོས་
མིན་དེ་རེད།
མཁས་དབང་མོ་རེ་སན་མཆོག་གིས་ལོ་རྒྱུས་སྨྲ་བ་རྣམས་ལ་བཞག་པའི་འགན་
ཁུར་ནི་དེ་རིང་གི་ཐག་གཅོད་ལ་བཟོ་ལྟ་དང་ལེགས་འགྲུབ་ཡོང་བར་ཇེ་བརྟན་ལ་
བཏང་ཡོད། ཚང་མར་བཟང་སྤྱོད་ཀྱི་འགན་ཞིག་ཡོད་པ་ནི་དམག་འཁྲུག་གི་ཉེན་
ཁ་ཇེ་ཆུང་དུ་གཏོང་བའི་ཐབས་ཤེས་ཡོད་རྒུ་འདོན་རྒྱུ་དེ་རེད། དེ་ནི་གྱོང་གུན་ག་
ཚོད་ཕྱིན་ཡང་དམག་འཁྲུག་ནས་གཡོལ་དགོས་ཟེར་གྱི་མེད། དུས་རབས་ཉི་ཤུ་
པའི་ཉམས་མྱོང་གསལ་ཤོས་ནི་དམག་འཁྲུག་རྒྱག་དགོས་པ་དང༌། མཚམས་རེར་
འཇིགས་སུ་རུང་བའི་དམག་འཁྲུག་མ་བརྒྱབ་ན་མཇུག་འབྲས་དེ་བས་ཀྱང་སྡུག་
པ་ཞིག་ཡོང་གི་ཡོད་པས་དེ་སྔོན་འགོག་བྱེད་ཐབས་བྱས་ཡོད། འོན་ཀྱང་། དུས་
རབས་ཉི་ཤུ་པའི་ཉམས་མྱོང་གཞན་ཞིག་ནི་འཛམ་གླིང་གི་སྟོབས་ཆེན་རྒྱལ་ཁབ་
དབར་དམག་འཁྲུག་རྒྱག་པ་ནི་འཇིགས་སུ་རུང་བ་ཞིག་ཡིན། དམག་འཁྲུག་རྒྱག་
པའི་ཉེན་ཁ་སློང་བ་དང་དམག་འཁྲུག་རྒྱག་པ། དམག་འཁྲུག་རྒྱག་པར་དབང
བཀོལ་བ་གང་ཡིན་རུང་ཚང་མ་ཚབས་ཆེ་བའི་ནོར་འཁྲུལ་རེད། དུས་རབས་ཉི་ཤུ་
པའི་ཕྱེད་སྟོད་དུ་འཇིགས་རུང་གི་ཉམས་མྱོང་བྱུང་བའི་རྗེས་སུ། ང་ཚོས་ད་དུང་རང་
ཉིད་ལ་དྲན་སྐུལ་བྱེད་དགོས་པ་འདི་ཡ་མཚར་པོ་ཞིག་རེད། ཕྱི་ལོ་༡༩༡༤ གོང་དུ་
ཡོ་རོབ་ནང་དུ་བྱུང་བ་ལྟར་རྒྱ་ཁྱོན་ཆུང་ཆུང་དང་རང་ཉིད་ལ་འབྲེལ་བ་དེ་ཙམ་མེད་
པའི་དམག་འཁྲུག་དེ་དག་གིས་ང་ཚོར་འཇིགས་སུ་རུང་བའི་དམག་འཁྲུག་ཆེན་པོ་
ཞིག་ཡོང་གི་ཡོད་པས་མཐོང་ལམ་བསྒྲིབས་པ་རེད། དེ་བས་རྒྱ་ནག་སྐོར་ལ་གདམ་
ཀ་བྱེད་དུས་ཀྱང་གྱོང་གུན་གང་ཞིག་ཡོང་གི་ཡོད་མེད་ཞིབ་འཇུག་བྱེད་སྐབས་ལོ་
རྒྱུས་ལ་དྲན་གསོ་བྱེད་རྒྱུ་ཧ་ཅང་གལ་ཆེ།
མཐར་ཐུག་ཨ་རིས་རྒྱ་ནག་སྐོར་གྱི་གདམ་ཀ་གང་འདྲ་ཞིག་གནང་མིན་དེ་
ཨ་རིའི་འགོ་ཁྲིད་ཚོའི་ཕྱག་ཏུ་ཡོད། ཨ་རིའི་དབུ་ཁྲིད་ཚོས་རྒྱ་ནག་འཕེལ་རྒྱས་ཀྱི་
ནང་དོན་གང་ཡིན་པ་དང༌། ཨ་རིས་དེ་ལ་གདོང་ལེན་བྱེད་པར་གདམ་ཀ་མ་འདྲ་
གང་ཞིག་ཡོད་པ། གདམ་ཀ་མ་འདྲ་བ་དེ་དག་ལ་གྱོང་གུན་ག་ཚོད་ཡོད་པ། ཨ་རིར་
གདམ་ཀ་ཡག་ཤོས་གང་ཡིན་པ་བཅས་ངེས་པར་དུ་འགྲེལ་བཤད་རྒྱག་དགོས།
གནད་དོན་འདི་དག་ལ་དཔྱད་ཞིབ་བྱེད་རྒྱུ་ལས་སླ་བོ་ཞིག་གཏན་ནས་མིན། མི་
མང་པོ་ཞིག་གིས་ད་ལྟའི་ཨ་མེ་རི་ཀའི་ཆབ་སྲིད་སྒྲུབ་སྟངས་ལ་བལྟས་ན་གནད་
དོན་འདི་གྲོས་གཞིའི་ཐོག་འཇོག་རྒྱུ་ཧ་ལམ་ཡོང་མི་སྲིད་པ་ལྟ་བུར་འདོད་པར་ཡང་
ང་ཚོས་བསམ་ཤེས་བྱེད་ཐུབ། དེ་འདྲ་ཡིན་ན། གནས་སྟངས་འདི་ཨ་རིར་མཚོན་
ན་ཡིད་སྐྱོ་བའི་ཟློས་གར་ཞིག་མ་རེད་དམ། ངས་དེ་ལྟ་བུའི་མུན་ནག་གམ་ཡི་མུག་
ཅན་ཞིག་ཏུ་མཐོང་གི་མེད། དབུ་ཁྲིད་རྒན་པ་ཁེ་སིན་རྗིར་ (Henry Kissinge) དང་
དབུ་ཁྲིད་ཧེ་ལི་རེ་ཁུ་ལེན་ཊོན་ (Hillary Clinton) སོགས་ཀྱིས་གནད་དོན་འདིའི་
ཐོག་ཕྱག་ལས་གནང་འདོད་ཡོད། ཨ་རིའི་མདུན་དུ་གདམ་ཀ་མང་པོ་ཞིག་ཡོད་
པ་དང་དེ་དག་ངོས་འཛིན་བྱེད་པའི་རྟགས་མཚན་ང་ཚོས་གསལ་པོར་མཐོང་ཐུབ།
ཁོང་ཚོའི་རྒྱུ་མཚན་རྣམས་ད་ལྟ་གོང་འཕེལ་གཏོང་དགོས་ཀྱི་འདུག

ལེའུ་བཅུ་པ།
སྲིད་འཛིན་གྱི་གསུང་འཕྲིན།

ངའི་བརྩེ་བའི་ཨ་རིའི་མི་མང་རྣམ་པ།
མི་ལོ་བཞི་བཅུའི་སྔོན་དུ་མི་རབས་གོང་མ་རྣམས་རྒྱ་ནག་ལ་ཕེབས་ནས་འཛམ་
གླིང་ལ་འགྱུར་ལྡོག་བཏང་བ་རེད། ཁོང་རྣམ་པས་འཛམ་གླིང་ཐོག་གི་མི་འབོར་མང་
ཤོས་ཀྱི་རྒྱལ་ཁབ་དེ་ཨ་རིའི་དགྲ་ཟླ་དྲག་པོ་ཞིག་ནས་དོགས་ཟོན་ཅན་གྱི་གྲོགས་
པོ་ཞིག་ཏུ་བསྒྱུར་བ་རེད། དེ་ལྟར་བྱེད་པར་སྲིད་འཛིན་ (Richard Nixon) ནེ་
ཁུ་སེན་མཆོག་ནས་རྒྱ་ནག་དེ་འཛམ་གླིང་དཔལ་འབྱོར་ནང་མཉམ་ཞུགས་གནང་
བཅུག་པ་རེད། མི་ལོ་ ༢༠༠ ཡི་སྔོན་དུ་བཟོ་ཚོང་གསར་བརྗེ་ཡིས་ང་ཚོའི་རྣམ་
པ་བསྒྱུར་བ་ནང་བཞིན། རྒྱ་ནག་མི་མང་གི་དངོས་པོའི་དཔལ་ཡོན་ལ་འགྱུར་ལྡོག་
ཆེན་པོ་བྱུང་བ་དང༌། ད་ལྟ་རྒྱ་ནག་གི་དཔལ་འབྱོར་གྱིས་འཛམ་གླིང་ལ་འགྱུར་བ་
གཏོང་གི་ཡོད་པ་དེས་ཨ་རིར་ཕན་གནོད་ཆེན་པོ་སྤྲོད་ཀྱི་ཡོད།
དེ་རིང་ངས་འདིར་ཕན་གནོད་དེ་དག་གི་སྐོར་ལ་སྐད་ཆ་བཤད་ཀྱི་ཡོད།
ང་ཚོས་གནས་ཚུལ་དེ་དག་ཤེས་རྟོགས་དང་མདུན་དུ་ཡོད་པའི་གནད་དོན་ཁག་
ལ་གདོང་ལེན་ཇི་ལྟར་བྱེད་མིན་སྐོར་བགྲོ་གླེང་བྱེད་དགོས། དེང་སྐབས་ང་ཚོས་
རྒྱ་ནག་མཉམ་དུ་མགྱོགས་མྱུར་དང་མགོ་རྙོག་ཆེ་རུ་འགྲོ་བཞིན་པའི་འབྲེལ་
བཟུང་ཡོད། འབྲེལ་ལམ་འདི་འཛིན་སྐྱོང་བྱེད་པར་ཉི་མ་རེ་རེ་དང༌། གནད་དོན་རེ་
རེ་ཐག་གཅོད་བྱས་ནས་དོན་དངོས་ཐོག་ཆེས་མཐོའི་ཕྱི་འབྲེལ་སྲིད་བྱུས་ཀྱི་གཙོ་
གནད་དང༌། ཕྱོགས་མང་པོ་ནས་གྲུབ་འབྲས་ལྡན་པའི་ཕྱི་འབྲེལ་སྲིད་བྱུས་ཤིག་ཏུ་
གྱུར་ཡོད། འོན་ཀྱང༌། འབྲེལ་ལམ་འདི་ཡག་པོ་ཞིག་ཡོང་རྒྱུ་ནི། ཨ་རིར་མཚོན་ན་
གནད་འགག་ཧ་ཅང་ཆེན་པོ་ཞིག་ཡིན་པས་ང་ཚོས་ངེས་པར་དུ་ཉིན་རེའི་བྱ་གཞག་
ལས་བརྒལ་བའི་བསམ་བློ་ཞིག་གཏོང་དགོས་ཤིང༌། དེ་ཡང་རྒྱ་ནག་དང་མཉམ་དུ་
འབྱུང་འགྱུར་གྱི་ལོ་ཟླའི་ནང་ལ་འབྲེལ་ལམ་གང་འདྲ་འཛིན་མིན་སྐོར་ཡིན།
འདིའི་སྐོར་གྱི་གདམ་ཀ་ནི་ང་ཚོའི་ལོ་རྒྱུས་ནང་བྱུང་ཟིན་པ་ལྟར་གནད་
འགག་ཆེན་པོ་དང་དཀའ་ངལ་ཆེན་པོ་ཞིག་ཡིན། དེ་ཚོ་དཀའ་ངལ་ཆེན་པོ་ཡིན་
པའི་རྒྱུ་མཚན་ནི། ང་ཚོའི་རང་ཉིད་ཀྱི་རྒྱལ་ཁབ་གང་འདྲ་ཞིག་ཏུ་མཐོང་གི་ཡོད་
མེད་ལ་ཐུག་ཡོད་པ་དང༌། གནད་འགག་ཆེན་པོ་ཡིན་པའི་རྒྱུ་མཚན་ནི་དེ་ཚོས་ཨ་
རི་མུ་མཐུད་ནས་ཞི་བདེའི་ནང་གནས་སམ་ཡང་ན་འགྲན་སྡུར་གྱི་རྦ་ཀློང་ནང་ལྷུང་
ནས་ང་ཚོའི་མ་འོངས་པ་དེ། མི་ལོ་བཅུ་ཕྲག་ཁ་ཤས་སམ། ཡང་ན་མི་རབས་ཁ་
ཤས་རིང་ལ་མུན་ནག་ནང་དུ་ཞུགས་མིན་ལ་ཐུག་ཡོད།
དོན་དངོས་ཐོག་ནས་འབྱུང་བཞིན་པ་ལྟར། དུས་འགྱུར་གྱི་རྦ་ཀློང་དྲག་ཏུ་
འཕྱུར་བའི་ཁྲོད་ང་ཚོའི་གདམ་ཀ་རྣམས་རླབས་ཀྱིས་མ་ཁྱེར་གོང་དུ་ང་ཚོས་གང་
མགྱོགས་ངང་གང་ཞིག་འདེམས་མིན་ཐག་གཅོད་བྱེད་དགོས། དེང་སྐབས་ཀྱི་སྲིད་
དོན་པ་རྣམས་གདམ་ཀ་ཁག་པོ་འདི་དག་ལས་གཡོལ་ཐབས་བྱེད་ཀྱི་ཡོད་སྲིད།
གལ་སྲིད་དེ་ལྟར་བྱས་པ་ཡིན་ན་ང་ཚོས་བརྒྱུད་འཛིན་པ་རྣམས་ལ་གདམ་ཀ་གང་
ཡང་མེད་པའི་ཉེན་ཁའི་གནས་སུ་བསྐྱལ་གྱི་ཡོད་པ་དང་། ཨ་རི་ད་ལྟ་ལས་གནས་
སྟངས་སྐྱོ་བོ་དང་ཉེན་ཁའི་ནང་ཚུད་པའི་མ་འོངས་པ་ཞིག་གི་ནང་དེ་ལྟར་བྱེད་
དགོས་པ་ནི་ཏག་ཏག་བསྡད་མེད། ངས་དེ་འདྲ་གཏན་ནས་བྱེད་མི་ཐུབ།
རྒྱ་ནག་གི་འཕེལ་རྒྱས།
འདིར་ང་ཚོས་བདེན་པ་ཞིག་ཡིད་ལ་འཇགས་པ་བྱེད་དགོས། དེ་ནི་ལོ་ངོ་ཁ་ཤས་
ནང་དུ་རྒྱ་ནག་གི་དཔལ་འབྱོར་དེ་ཕྱོགས་ཁ་ཤས་ནས་ཨ་རི་ལས་སྟོབས་ཆེ་
རུ་འགྲོ་རྒྱུ་ཡིན་པ་འདྲ། མི་ལོ་བཅུ་ཕྲག་ཁ་ཤས་རྗེས་སུ་ཕྱོགས་གང་ཅིའི་ཐད་ང་
ཚོ་ལས་སྟོབས་ཆེན་པོར་འགྱུར་གྱི་རེད། ང་ཚོར་རིམ་བཞིན་འཛམ་གླིང་ཐོག་གི་
སྟོབས་ཤུགས་ཆེ་ཤོས་ཀྱི་དཔལ་འབྱོར་མེད་པར་འགྱུར།
མཐར་གཏུགས་ན་འདི་ནི་གྲངས་འབོར་གྱི་གནད་དོན་ཞིག་ཡིན། ཨ་རིའི་
དཔལ་འབྱོར་དེ་མི་ལོ་ ༡༣༠ རིང་འཛམ་གླིང་ཐོག་གི་ཆེ་ཤོས་སུ་གྱུར་པའི་རྒྱུ་
མཚན་ནི་ང་ཚོར་ངལ་རྩོལ་སྟོབས་ཤུགས་ནི་འཛམ་གླིང་ཁྱོན་ཡོངས་ནས་ཆེ་ཤོས་
གསུམ་པ་དེ་ཡིན་པས་ཐོན་སྐྱེད་ཆེན་པོ་བྱེད་ཐུབ་ཀྱི་ཡོད། རྒྱ་ནག་ལ་ངལ་རྩོལ་བ་
མང་པོ་ཡོད་ཀྱང༌། ཁོང་ཚོར་ཐོན་སྐྱེད་དེ་ཙམ་ཆེན་པོ་མེད་པས་ཁོང་ཚོའི་དཔལ་
འབྱོར་ང་ཚོ་ལས་ཆུང་བར་གནས་ཡོད། འོན་ཀྱང༌། འདས་པའི་མི་ལོ་བཅུ་ཕྲག་
གསུམ་རིང་རྒྱ་ནག་གི་ཐོན་སྐྱེད་ལ་བསྔགས་འོས་པའི་ཡར་རྒྱས་བྱུང་ནས། ཁོང་
ཚོར་རང་ཉིད་ལ་བཟོ་ཚོང་གི་གསར་བརྗེ་ཆེན་པོ་བྱུང་ཡོད། ངལ་རྩོལ་སྟོབས་
ཤུགས་ང་ཚོ་ལས་ལྡབ་བཞི་ལྷག་ཡོད་པའི་རྒྱ་ནག་གི་མི་རེ་རེས་ང་ཚོའི་ཐོན་སྐྱེད་
ཀྱི་བཞི་ཆའི་གཅིག་ཙམ་བྱས་པས་ཀྱང་གྲུབ་འབྲས་ང་ཚོ་ལས་བརྒལ་ནས་འཛམ་
གླིང་སྟེང་གི་དཔལ་འབྱོར་ཆེ་ཤོས་སུ་འགྱུར་གྱི་ཡོད་པ་དང༌། འདི་ནི་ད་ལྟ་འབྱུང་
བཞིན་ཡོད་པའི་གནས་ཚུལ་ཞིག་རེད།
འདི་ནི་ཨ་མེ་རི་ཀའི་འགྱུར་ལྡོག་མ་རེད། འདི་རྒྱ་ནག་གི་འགྱུར་ལྡོག་རེད།
ཨ་རིར་སྔོན་ལྟར་ནུས་པ་ཆེན་པོ་དང༌། འགྱེལ་ས་ནས་ལངས་ཐུབ་པ། བཟོ་སྐྲུན་གྱི་
ནུས་པ་ཅན་ཞིག་ཏུ་མུ་མཐུད་གནས་རྒྱུ་རེད། རྒྱ་ནག་ལ་འཛམ་གླིང་གི་ངལ་རྩོལ་བ་
མང་ཤོས་ཡོད་པར་བརྟེན། ང་ཚོས་བསམ་པ་ལྟར་གནས་སྟངས་གང་འདྲ་ཞིག་གི་
འོག་ཏུ་རྒྱ་ནག་གི་ངལ་རྩོལ་བ་ཚོས་ང་ཚོའི་ངལ་རྩོལ་བའི་ཐོན་སྐྱེད་ཀྱི་བཞི་ཆ་ཙམ་
བྱེད་མི་ཐུབ་པར་ངོས་འཛིན་བྱས་པ་འདི་ལ་ཡིད་ཆེས་ག་ཚོད་བྱེད་ཐུབ་བམ།
ང་ཚོ་མང་པོ་ཞིག་གིས་དེ་ལྟར་ཡིད་ཆེས་བྱེད་ཀྱི་ཡོད་པའི་རྒྱུ་མཚན་ནི་རྒྱ་
ནག་གི་ཆབ་སྲིད་དེ་ང་ཚོ་དང་ཁྱད་པར་ཆེན་པོ་ཡོད་པས་རེད། ང་ཚོས་རང་ཉིད་
ཀྱི་ལམ་ལུགས་གཅིག་པོས་གསར་གཏོད་བྱེད་མཁན་གྱི་མི་སྣ་སྐྱེད་སྲིང་བྱེད་ཐུབ་
པའི་ཡིད་ཆེས་བྱེད་ཀྱི་ཡོད། ཡིད་ཆེས་འདི་ལ་ངས་བརྩི་བཀུར་བྱེད་ཀྱི་ཡོད། འོན་
ཀྱང༌། ང་ཚོས་རྒྱ་ནག་གཞུང་གིས་ཁོ་ཚོར་སྐྱོན་ཆ་མང་པོ་ཡོད་མེད་ལ་མ་བལྟས་
པར་ལོ་རྒྱུས་རང་བཞིན་ཅན་གྱི་དངོས་པོའི་འཛུགས་སྐྲུན་ཆེ་ཤོས་དེ་བྱས་པར་སྣང་
མེད་དུ་གཏོང་ག་ལ་རུང༌།
གཅིག་བྱས་ན་དེ་རྒྱུན་རིང་པོར་གནས་མི་ཐུབ། གཅིག་བྱས་ན་རྒྱ་ནག་མི་
མང་གིས་དབང་སྒྱུར་བ་ཚོའི་ལག་ནས་ཆབ་སྲིད་རང་དབང་དང་ཁེ་ཕན་ལ་མཉམ་
ཞུགས་བྱེད་འདོད་ཀྱི་དགོས་འདུན་འདོན་གྱི་རེད། གལ་སྲིད་དེ་ལྟར་བྱུང་བ་ཡིན་ན་
དེའི་ཐད་ང་ཚོས་བློ་གཏད་ག་ཚོད་ཅིག་བྱེད་ཐུབ་བམ། དེས་ཁོང་ཚོའི་རྒྱུན་རིང་གི་
འཕེལ་རྒྱས་ཀྱི་མགྱོགས་ཚད་དལ་དུ་གཏོང་གི་རེད་དམ། གལ་སྲིད་རྒྱ་ནག་མི་མང་
དོན་དངོས་ཐོག་མང་གཙོའི་ལམ་དུ་བསྐྱོད་པ་ཡིན་ན། དེས་ཞི་ལྷིང་མེད་པའི་རང་
བཞིན་ནང་ཉམས་རྒུད་དུ་འགྲོ་བ་དང་དབུལ་ཕོངས་ཀྱི་ལམ་ཁར་འགྲོ་བ་ལས་ལྡོག་
སྟེ་ཁོ་ཚོའི་དཔལ་འབྱོར་སྟོབས་ཤུགས་ཆེ་རུ་འགྲོ་ངེས་རེད།
ཨ་རི་བ་མང་པོ་ཞིག་གིས་རྒྱལ་སྤྱིའི་གནས་སྟངས་ཁྲོད་གནད་འགག་ཧ་ཅང་
ཆེ་བའི་འགྱུར་བ་འདི་ཁས་ལེན་བྱེད་ཀྱི་མེད། མང་པོ་ཞིག་གིས་ང་ཚོ་ཨ་རི་བ་ཡིན་
པས་ཨ་རིའི་དཔལ་འབྱོར་དེ་མུ་མཐུད་ནས་འཛམ་གླིང་གི་ཆེ་ཤོས་སུ་སྡོད་རྒྱུ་རེད་
བསམ་གྱི་ཡོད། ང་ཚོས་རྒྱལ་གཅེས་ཀྱི་བསམ་བློ་དེ་རང་ཉིད་འཁྲུལ་སྣང་གི་ནང་
ལ་འཁྲིད་འཇུག་རྒྱུ་མེད། ཨ་རི་ནི་སྒྱུ་འཕྲུལ་དང་རང་ཉིད་ལ་མགོ་སྐོར་བཏང་བའི་
རྨང་གཞིའི་ཐོག་བཙུགས་པ་ཞིག་མིན། དེ་ནི་སྐྱེ་བོ་ཕོ་མོ་རྣམས་ནས་བསམ་པ་རྣམ་
དག་དང་ཁ་ཡོད་ལག་ཡོད་ཀྱི་དོན་དངོས་མཉམ་འབྲེལ་གྱི་རྨང་གཞིའི་ཐོག་ནས་
བཙུགས་པ་ཞིག་ཡིན། ཨ་རིའི་མ་འོངས་པ་སྲུང་སྐྱོབ་ཆེད་དུ་ང་ཚོས་ངེས་པར་དུ་
ཁོང་རྣམ་པར་མིག་དཔེར་བལྟ་དགོས།
ཨེ་ཤེ་ཡ་གསར་པ།
རྒྱ་ནག་གི་དཔལ་འབྱོར་ཡར་རྒྱས་སུ་འགྲོ་བ་དང་མཉམ་དུ་ཁོང་ཚོའི་སྟོབས་
ཤུགས་ཀྱི་རྒྱ་ཁྱོན་ཆེ་རུ་འགྲོ་རྒྱུ་རེད། ང་ཚོས་དེ་ངོས་འཛིན་བྱེད་དགོས་ལ་ང་ཚོའི་
གནས་སྟངས་དེ་སེམས་ནང་ཉར་དགོས། རྒྱ་ནག་དེ་སྟོབས་ཤུགས་ཧ་ཅང་ཆེ་བའི་
རྒྱལ་ཁབ་ཅིག་ཏུ་གནས་མོད་ཁོ་ཚོས་འཛམ་གླིང་ལ་ནམ་ཡང་དབང་སྒྱུར་བྱེད་མི་
ཐུབ། ཁོང་ཚོས་སྟོབས་ཆེན་རྒྱལ་ཁབ་གཞན་མང་པོར་ཁ་གཏད་གཅོག་དགོས་པ་
ནི༑ཉི་ཧོང་དང༌། རྒྱ་གར། ཨུ་རུ་སུ། ཡོ་རོབ་དང་ལྷག་པར་དུ་ཨ་རི་བཅས་ཡོད། ང་
ཚོ་དང་མ་འདྲ་བ་ཞིག་ལ་ཁོང་ཚོས་ཞི་བདེ་རྒྱ་མཚོའི་ནུབ་ཕྱོགས་མངའ་ཁུལ་ཙམ་
དུ་ཡང་རྒྱ་མཚོའི་ཐོག་དམག་དཔུང་གི་སྟོབས་ཤུགས་འཆར་འགོད་བྱེད་པའི་ནུས་
པ་ཆེན་པོ་མེད། ཁོ་ཚོའི་རང་ཉིད་ཀྱི་མངོན་འདོད་འཛམ་གླིང་ཁྱོན་ཡོངས་ལ་སྤེལ་
འདོད་བྱེད་པའི་སྐབས་སུ་དམིགས་གཏད་གཙོ་བོ་ནི་ཨེ་ཤེ་ཡའི་ཤར་ཕྱོགས་སུ་
གནས་རྒྱུ་དེ་ཡིན།
ངའི་བསམ་ཚུལ་ལྟར་ན་རྒྱ་ནག་འཕེལ་རྒྱས་སུ་འགྲོ་བ་དང་ལྷན་དུ་ཁོང་ཚོ་
ཡང་བསྐྱར་སྟོབས་ཤུགས་ཆེ་བའི་རྒྱལ་ཁབ་ཅིག་བྱེད་འདོད་པ་དང༌། རྒྱལ་ཁབ་
གཞན་གྱིས་དེ་ལྟར་བརྩི་དགོས་ཀྱི་ཡོད། གལ་སྲིད་དེ་ལྟར་མ་བྱས་པ་ཡིན་ན་
དངོས་གནས་ཧང་སངས་དགོས་པ་ཞིག་རེད།
དེས་རྒྱ་ནག་མི་མང་དང་འཛམ་གླིང་ལ་དྲི་བ་ཞིག་གཏོང་གི་ཡོད། རྒྱ་ནག་
གིས་སོ་སོས་སྟོབས་ཤུགས་བེད་སྤྱོད་གཏོང་གི་རེད་དམ། ཁོང་ཚོ་བརྙས་བཅོས་
བྱེད་མཁན་ཞིག་ཏུ་འགྱུར་རམ། ཡང་ན། མངའ་ཁུལ་གྱི་སྒྲོམ་གཞིའི་ནང་མཉམ་
ལས་བྱེད་པའི་མཐུན་གྲོགས་ཤིག་ཏུ་འགྱུར་རམ། དྲི་བ་འདི་དག་ལ་ད་དུང་ལན་
གསལ་པོ་ཞིག་མེད།
གསལ་པོ་ཡིན་པ་གཅིག་ནི། རྒྱ་ནག་གི་མངོན་འདོད་རྣམས་མི་ལོ་བཅུ་ཕྲག་
བཞིའི་གོང་ལ་མའོ་ཙེ་ཏུང་དང་སྲིད་འཛིན་ནེ་ཁུ་སེན་གཉིས་མཇལ་འཕྲད་གནང་
ནས་མངའ་ཁུལ་འདིར་བརྟན་བརླིང་དང་། ཞི་བདེ། འབྱོར་ཕྱུག་ལྡན་པར་གྱུར་པའི་
སྒྲོམ་གཞི་རྙིང་པ་དེ་དང་འཚམ་པོ་མེད། རྒྱུ་མཚན་ནི་ལས་སླ་བོ་རེད། ལོ་ངོ་བཅུ་
ཕྲག་བཞིའི་རིང་གི་ཨེ་ཤེ་ཡའི་སྒྲོམ་གཞི་དེ་ཨ་རིའི་སྟོབས་ཤུགས་གཅིག་པོ་རྨང་
གཞིར་བཞག་པ་ཞིག་མིན། འོན་ཀྱང་། དེ་གལ་འགངས་ཆེན་པོ་ཡིན་པར་མ་ཟད་
ཨེ་ཤེ་ཡའི་མངའ་ཁུལ་གྱི་སྟོབས་ཆེན་རྒྱལ་ཁབ་གཞན་གྱི་བྱ་སྤྱོད་དང་འབྲེལ་བ་
ཆེན་པོ་ཡོད། ཕྱི་ལོ་ ༡༩༧༢ ནས་ཨ་རི་ནི་ཨེ་ཤེ་ཡའི་མངའ་ཁུལ་གྱི་འགོ་གཙོའི་
གནས་བབས་ལ་སྟོབས་ལྡན་རྒྱལ་ཁབ་སུས་ཀྱང་འགྲན་རྩོད་བྱས་མྱོང་མེད།
ང་ཚོ་ཨེ་ཤེ་ཡའི་ནང་འགོ་གཙོ་ཙམ་མ་ཡིན་པར་འགོ་གཙོའི་ལྟེ་བ་དེ་བྱས་
ཡོད། འོན་ཀྱང༌། དེང་སྐབས་ང་ཚོའི་མདུན་དུ་དངོས་ཡོད་གནས་སྟངས་གསར་པ་
ཞིག་སླེབས་ཡོད། ད་ལྟ་ང་ཚོས་ཐེ་ཚོམ་བྱེད་མི་དགོས་པར་རྒྱ་ནག་གིས་ཨ་རིའི་
འགོ་གཙོའི་གནས་བབས་དང་ང་ཚོས་འཛུགས་སྐྲུན་བྱས་པའི་མངའ་ཁུལ་གྱི་སྒྲོམ་
གཞི་ལ་ཁ་གཏད་གཅོག་གི་ཡོད།
ཨ་རིའི་མདུན་གྱི་གདམ་ཀ་ནི་རྒྱ་ནག་གིས་མངའ་ཁུལ་འདིར་ང་ཚོའི་གནས་
བབས་ལ་འགྲན་རྩོད་བྱེད་པར་ལན་ཇི་ལྟར་འདེབས་དགོས་ཀྱི་ཡོད་མེད་དེ་ཡིན།
ངས་འདིར་གདམ་ཀ་གསུམ་ཡོད་པར་ཡིད་ཆེས་བྱེད་ཀྱི་ཡོད།
དང་པོ། ང་ཚོ་ཨེ་ཤེ་ཡའི་འགྲན་རྩོད་ནས་ཕྱིར་འཐེན་བྱེད་རྒྱུ་དེ་ཡིན། རྟག་
པར་ཨ་མེ་རི་ཀས་ཕྱི་རྒྱལ་ཁག་ཏུ་འགོ་གཙོའི་རྡོག་ཁྲེས་ལྕི་མོ་ཁུར་རྒྱུ་མེད་པའི་
སྐོར་ལ་རྩོད་རྙོག་བཤད་མཁན་མང་པོ་ཡོད། འོན་ཀྱང༌། དེའི་ལྡོག་ཕྱོགས་ཀྱི་རྒྱུ་
མཚན་བཤད་ཀྱང་སྔོན་ལྟར་དེ་ལས་ཀྱང་མང༌། ཨེ་ཤེ་ཡ་ནས་ཕྱིར་འཐེན་བྱས་
པ་ཡིན་ན་མངའ་ཁུལ་དེ་རྒྱ་ནག་གིས་དབང་སྒྱུར་བྱེད་པའམ། ཡང་ན་ཨེ་ཤེ་ཡའི་
སྟོབས་ཆེན་རྒྱལ་ཁབ་ཁག་དབར་དུ་འགྲན་རྩོད་ཀྱི་མཇུག་འབྲས་བསམ་ཡུལ་ལས་
འདས་པ་ཡོང་རྒྱུ་ཡིན། དེ་ལྟར་བྱུང་བ་ཡིན་ན་ཨ་རིའི་བདེ་སྲུང་དང་དཔལ་འབྱོར་
ལ་ཉེན་ཚབས་ཆེན་པོ་སྤྲོད་ཀྱི་ཡོད། ཨེ་ཤེ་ཡའི་ནང་ཨ་རིའི་རྣམ་པ་ཤུགས་ཆེན་
པོ་མེད་པ་ཡིན་ན་ཨེ་ཤེ་ཡའི་མ་འོངས་པར་ཞི་བདེ་དང་འཕེལ་རྒྱས་འགྲོ་རྒྱུ་ཁག་
པོ་ཡིན་པ་དང་། ཨེ་ཤེ་ཡའི་ནང་ཞི་བདེ་དང་འཕེལ་རྒྱས་མེད་པ་ཡིན་ན་ཨ་རིར་ཞི་
བདེ་དང་འཕེལ་རྒྱས་མེད།
གཉིས་པ། ང་ཚོས་རང་ཉིད་ཀྱི་འགོ་གཙོའི་གནས་བབས་རྒྱུན་འཛིན་ཆེད་
དུ་རྒྱ་ནག་གི་འགྲན་རྩོད་ལ་ཁ་གཏད་ལངས་ཏེ་ཕྱིར་འབུད་བརྒྱབ་ནས་རྒྱ་ནག་ཅི་བྱ་
གཏོལ་མེད་ཀྱི་གནས་སུ་བསྐྱལ་རྒྱུ་དེ་རེད། མི་མང་པོ་ཞིག་ལ་འདི་ནི་རང་བཞིན་
དང་ལྷན་སྐྱེས་ཀྱི་ལན་འདེབས་ཤིག་ཡིན། འོན་ཀྱང་ཨ་རིས་འབུད་རྒྱག་བརྒྱབ་པ་
ཡིན་ན་རྒྱ་ནག་གིས་ལས་སླ་བོའི་ངང་ཕྱིར་བཤོལ་མི་བྱེད། ཁོང་ཚོས་ང་ཚོ་ཕྱིར་
འབུད་རྒྱག་པར་ང་ཚོས་དེའི་ལན་དུ་ཕྱིར་འབུད་རྒྱག་དགོས་ཀྱི་ཡོད། འདི་ལྟར་
སོང་བ་ཡིན་ན་ཨ་རི་འགྲན་རྩོད་ཀྱི་དུས་རབས་གསར་པ་དང་ཉེན་ཁ་ཅན་ཞིག་གི་
ནང་དུ་ལྷུང་ངེས་ཡིན།
རྒྱ་ནག་ནི་སྔོན་མའི་ཨུ་རུ་སུ་དང་མི་འདྲ། (སོ་ཝེ་ཌི་ཡུག་ཉོན་ (Soviet Union)
ཁོང་ཚོའི་དཔལ་འབྱོར་གྱི་ནུས་པ་ནི་ཨུ་རུ་སུ་དང་བསྡུར་ཐབས་མེད། རྒྱ་ནག་
དང་མཉམ་དུ་ཐབས་ཇུས་ཀྱི་འགྲན་རྩོད་གང་བྱས་ཀྱང་ཉེན་ཁ་དང་ཁེ་གྱོང་ཆེན་པོ་
ཞིག་གི་ལྗིག་ཁོག་འཁུར་དགོས། ད་དུང་རྡུལ་ཕྲན་མཚོན་ཆའི་སྟོབས་ཤུགས་དང་
མཉམ་དུ་རྩོད་རྙོག་ཡོང་བའི་ལམ་དུ་ཞུགས་ཀྱི་ཡོད། འདི་ནི་ཉེན་ཚབས་ཆེན་པོ་
ཞིག་རེད། ཨ་རི་སྔོན་ཆད་ཉེན་ཁ་དེ་འདྲར་འཕྲད་མྱོང་བ་ལ་གདོང་ལེན་བྱས་མྱོང༌།
ང་ཚོས་གྲང་དམག་སྐབས་སུ་དེ་ལྟར་བྱས་མྱོང་། སྐབས་དེར་ཨུ་རུ་སུའི་ (Soviet
Union) ཕྱོགས་ནས་ང་ཚོའི་ཞི་བདེ་དང་སྲུང་སྐྱོབ་ལ་ཉེན་ཚབས་ཆེན་པོ་ཞིག་
སླེབས་པའི་ཡིད་ཆེས་བྱས་པ་རེད། ཉེན་ཁའི་ལམ་ཁ་དེ་ལ་ཐབས་ཤེས་གཞན་པ་
མཐོང་མེད། དེ་བས་གལ་སྲིད་ང་ཚོ་དེ་དང་འདྲ་བའི་ཉེན་ཁར་འཕྲད་པ་ཡིན་ན། ང་
ཚོ་ཡང་བསྐྱར་ལམ་ཁ་དེར་འགྲོ་རྒྱུ་རེད། འོན་ཀྱང་། ཉེན་ཁ་དེ་དོན་དངོས་ཡིན་པ་
དང་གདམ་ཀ་གཞན་མེད་ན་མ་གཏོགས་དེ་ལྟར་བྱེད་དགོས་པའི་རྒྱུ་མཚན་མེད།
རྒྱ་ནག་དང་མཉམ་དུ་ང་ཚོར་དེ་འདྲའི་གནས་སྟངས་ནང་ལྷུང་མེད། ང་ཚོར་གདམ་
ཀ་གཞན་པ་ཞིག་ཡོད།
གདམ་ཀ་གསུམ་པ་ནི། རྒྱ་ནག་དང་མཉམ་དུ་ཨེ་ཤེ་ཡའི་སྒྲོམ་གཞི་གསར་
པ་ཞིག་ལ་མོས་མཐུན་བྱེད་རྒྱུ་དེ་རེད། སྒྲོམ་གཞི་དེའི་ནང་རྒྱ་ནག་ལ་བྱེད་སྒོ་ཆེ་
ཙམ་སྤེལ་འཇུག་རྒྱུ་དང་ཆབས་ཅིག་ཨེ་ཤེ་ཡའི་བདེ་འཇགས་སྲུང་སྐྱོབ་ཆེད་དུ་ཨ་
རིའི་ཕྱོགས་ནས་བྱེད་སྒོ་སྤེལ་རྒྱུ། མུ་མཐུད་མཉམ་ལས་བྱས་ཏེ་ཨ་རིས་རྒྱ་ནག་གི་
སྟོབས་ཤུགས་ཀྱི་ལྗིད་ཁོག་སྙོམས་པ་དང་ཁོ་ཚོའི་སྟོབས་ཤུགས་བེད་སྤྱོད་ལོག་
པར་མི་གཏོང་བའི་ཁག་ཐེག་བྱེད་རྒྱུ། འགོ་གཙོ་བྱེད་པ་ལས་གོམ་པ་ཕྱིར་བཤོལ་
བརྒྱབ་ནས་རྒྱ་ནག་ལ་བྱ་སྤྱོད་མང་ཙམ་སྤེལ་དུ་འཇུག་པ་དང༌། ང་ཚོས་གྲོས་ཆོད་
ཅིག་འཇོག་ཐུབ་པ་བྱས་ཏེ་འགྲན་རྩོད་ཀྱི་དཀའ་རྙོག་ལས་གཡོལ་ཐབས་བྱས་ན་ཨ་
རིའི་མངོན་འདོད་སྲུང་སྐྱོབ་བྱེད་ཐུབ།
རྒྱ་ནག་གི་གདམ་ཀ
གྲོས་ཆོད་འཇོག་པའི་སྙིང་དོན་ནི་སྟབས་བདེ་བོ་ཞིག་རེད། ཨ་རྒྱ་འདྲ་མཉམ་རྒྱལ་
ཁབ་གཉིས་ནས་ཨེ་ཤེ་ཡའི་ནང་མངའ་ཁུལ་གྱི་འགོ་གཙོའི་རྣམ་པའི་ཐོག་སྟོབས་
ཤུགས་མཉམ་སྤྱོད་བྱེད་རྒྱུ་དང༌། དེའི་དོན་ནི་ང་ཚོས་ཡོད་ཚད་ཁས་ལེན་བྱེད་རྒྱུ་
དེ་མ་ཡིན་པར། མི་མཐུན་པའི་ཕྱོགས་རྣམས་གཟབ་གཟབ་ཀྱིས་སྟངས་འཛིན་བྱེད་
དགོས་རྒྱུ་དེ་ཡིན།
འབྲེལ་ལམ་འདི་རྒྱ་ནག་ལ་རག་ལས་པ་དེ་ཙམ་ང་ཚོར་ཡང་རག་ལས་
ཡོད། རྒྱ་ནག་གི་མི་མང་པོས་རེ་འདོད་བྱེད་པ་ལྟར་རང་ཉིད་ཀྱིས་ཨེ་ཤེ་ཡའི་འགོ་
གཙོའི་གནས་བབས་འཕྲོག་རྩོད་བྱེད་མི་ཐུབ་པ་ངོས་འཛིན་ཐུབ་དགོས། ཁོང་
ཚོས་རང་ཉིད་ཀྱི་རྒྱལ་ཁབ་དེ་དཔལ་འབྱོར་དང་སྟོབས་ཤུགས་ཆེན་པོ་ཡོད་མེད་
་མ་ལྟོས་པར་ཨ་རིས་ཁོང་ཚོར་ལྟ་རྟོག་དང་ལྗིད་ཚད་འཇལ་གྱི་ཡིན་པ་ཤེས་
རྟོགས་ཐུབ་དགོས།
རྒྱ་མི་མང་པོས་རྒྱལ་ཁབ་ཀྱི་ལས་དོན་འདི་ཁས་ལེན་བྱེད་མི་ཐུབ། ཁོང་
ཚོས་རྒྱ་ནག་གིས་ངེས་པར་ཨེ་ཤེ་ཡའི་མངའ་ཁུལ་ནས་ཨ་རི་ཕྱིར་འབུད་བཏང་
སྟེ་ཨེ་ཤེ་ཡའི་འགོ་གཙོའི་གནས་བབས་ལེན་དགོས་པར་འདོད་ཀྱི་ཡོད། དེ་ལྟར་
འདོད་མཁན་ཚོར་ང་ལ་འཕྲིན་ཞིག་ཡོད། ཨ་རིས་རྒྱ་ནག་གི་འགོ་གཙོའི་གནས་
བབས་རྩོད་ལེན་བྱེད་པར་ཁས་ལེན་མེད། ང་ཚོས་འགོ་གཙོའི་གནས་བབས་དེ་འདྲ་
ཞིག་ཨེ་ཤེ་ཡའི་ནང་དུ་རྒྱ་ནག་གི་ཁྱིམ་མཚེས་རྣམས་ཀྱིས་ཁས་ལེན་བྱེད་རྒྱུ་ཡིན་
པའི་ཡིད་ཆེས་བྱེད་ཀྱི་མེད། ད་ལྟའམ་ཡང་ན་མ་འོངས་པའི་དུས་གང་ཡིན་ཡང་རྒྱ་
ནག་གིས་ཁོ་ཚོར་ངོ་བོ་མི་འདྲ་བའི་གནོན་ཤུགས་སྤྲོད་པའམ་འཇིགས་སྐུལ་བྱས་
པ་ཡིན་ན། ཨ་རིས་ཁོ་ཚོའི་འགོ་ཁྲིད་དེ་རྒྱ་ནག་ལ་གདོང་ལེན་བྱེད་ཀྱི་ཡིན། ཨ་
རིའི་ངོས་ནས་སྔོན་ཆད་ཀྱང་ཨེ་ཤེ་ཡ་དང་འཛམ་གླིང་གང་སར་རང་དབང་དང་གུ་
ཡངས་ཅན་གྱི་རྒྱལ་སྤྱིའི་སྒྲོམ་གཞི་བརྟན་སྲུང་བྱས་པ་ལྟར། མ་འོངས་པར་ཡང་
བརྟན་སྲུང་བྱེད་ཀྱི་ཡིན།
གལ་སྲིད་རྒྱ་ནག་ལ་འདོད་པ་ཡོད་ན། ཨ་རིས་ཕྱོགས་ནས་འདྲ་མཉམ་གྱི་
མཐུན་གྲོགས་ལྟར་འགོ་གཙོའི་གནས་བབས་མཉམ་སྤྱོད་ཀྱིས་འཛམ་གླིང་མཉམ་
འབྲེལ་རྒྱལ་ཚོགས་ཀྱི་བཅའ་ཁྲིམས་ནང་དོན་གཞིར་བཞག ཨེ་ཤེ་ཡའི་ནང་རྒྱལ་
སྤྱིའི་སྒྲོམ་གཞི་གསར་སྐྲུན་དང་རྒྱུན་རིང་གནས་པར་འབད་བརྩོན་ཞུ་རྒྱུ་ཡིན།
རྒྱ་ནག་གིས་ཁས་ལེན་བྱེད་ཀྱི་རེད་དམ་ཟེར་ན། རྒྱ་ནག་གི་འགོ་ཁྲིད་རྣམས་
རྣམ་དཔྱོད་ལྡན་པ་ཡིན་ན་ཨ་རིའི་མཉམ་དུ་འགོ་གཙོའི་གནས་བབས་མཉམ་སྤྱོད་
བྱེད་པ་ནི། རྒྱ་མི་མང་པོའི་དགོས་འདོད་ལས་ཅུང་ཟད་ཆུང་བ་ཡོད་ངེས་ཀྱང་འདི་ནི་
མདུན་སྐྱོད་ཆེན་པོ་ཞིག་ཡིན། ཁོང་ཚོས་མཐོང་གསལ་ལྟར་འདོད་པ་ཆེན་པོས་ཨེ་
ཤེ་ཡའི་མངའ་ཁུལ་གྱི་ཨ་རི་ཕྱིར་འབུད་བཏང་ནས་འགོ་གཙོའི་གནས་བབས་རང་
ཉིད་གཅིག་པོས་ལེན་ཐབས་བྱས་པ་ཡིན་ན། དེ་ལ་གྲུབ་འབྲས་མེད་པར་མ་ཟད་
ཁོང་ཚོར་ཐོབ་པའི་གྲུབ་འབྲས་ཚང་མ་དང་རྒྱ་ནག་གི་མ་འོངས་པའི་རེ་བ་རྣམས་
ཉེན་ཁའི་གནས་སུ་བསྐྱལ་གྱི་ཡོད།
ཨ་མེ་རི་ཀའི་གདམ་ཀ
ཨ་རིའི་མདུན་དུ་ཡང་དཀའ་ངལ་ཆེ་བའི་གདམ་ཀ་སླེབས་ཀྱི་ཡོད། མི་མང་པོ་ཞིག
གིས་རྒྱ་ནག་དང་འདྲ་མཉམ་གྱི་འབྲེལ་ལམ་འཇོག་པ་ནི་ང་ཚོའི་ཐུན་མོང་མ་ཡིན་
པའི་རྒྱལ་ཁབ་དང་མི་མང་ལ་འཚམ་པོ་མེད་བརྗོད་ཀྱི་ཡོད། ལོ་རྒྱུས་ཀྱི་བརྒྱུད་རིམ་
རིང་མོའི་ཁྲོད་ང་ཚོས་རང་ཉིད་ཀྱི་རྒྱལ་ཁབ་ནི་གཞན་དང་མ་འདྲ་བའི་རྒྱལ་ཁབ་
ཅིག་ལ་མཐོང་གི་ཡོད། ཁྱད་དུ་འཕགས་པའི་རྒྱལ་ཁབ་ཅིག་ལ་མཐོང་གི་ཡོད། ལྟ་
ཚུལ་འདིས་ང་ཚོའི་ཕྱི་འབྲེལ་སྲིད་བྱུས་ཅི་བྱ་གཏོལ་མེད་ཀྱི་གནས་སུ་བསྐྱལ་གྱི་
ཡོད། ང་ཚོས་རང་ཉིད་འགྲན་ཟླ་བྲལ་བའི་རྒྱལ་ཁབ་ཅིག་ཡིན་པའི་ཚོར་སྣང་དང་
རྒྱལ་སྤྱིའི་སྤྱི་ཚོགས་ཁྲོད་རྒྱལ་ཁབ་གཞན་དང་མཉམ་དུ་ལས་དོན་བསྒྲུབ་དགོས་
པ་གཉིས་ངོས་ལེན་ཇི་ལྟར་བྱེད་དུ་འཇུག་དགོས་སམ། ཡང་ན་ང་ཚོས་རང་ཉིད་ཀྱི་
ཁྱད་དུ་འཕགས་པའི་གཤིས་ཀ་རྒྱུན་འཛིན་གྱིས་འཛམ་གླིང་འདི་ལྟ་བུ་ཞིག་གི་ནང་
ས་དོན་སྒྲུབ་དགོས་སམ། དྲི་བ་འདི་དག་གི་ལན་ནི་ང་ཚོས་ངེས་པར་དུ་དངོས་
ཡོད་ཐོག་འཛམ་གླིང་འཁོར་སྐྱོད་དང་བསྟུན་ནས་ལས་དོན་བསྒྲུབ་དགོས། དེ་ལས་
ལྡོག་ན་ང་ཚོས་རང་ཉིད་དང་འགྲོ་བ་མི་འབོར་ཆེན་ཞིག་གི་མངོན་འདོད་བློས་
གཏོང་དགོས་པར་འགྱུར།
ངས་རྒྱ་ནག་ལ་འདྲ་མཉམ་གྱི་འབྲེལ་ལམ་འཛིན་ཐབས་ཀྱི་གྲོས་འཆར་
འདོན་པ་དེ་འདྲ་ང་ཚོའི་ལོ་རྒྱུས་ནང་བྱུང་མ་མྱོང་བརྗོད་མཁན་མང་པོ་ཡོད། དེ་
བདེན་པ་རེད། འོན་ཀྱང༌། ང་ཚོའི་ལོ་རྒྱུས་ནང་ང་ཚོ་རྒྱ་ནག་ལྟ་བུའི་རྒྱལ་ཁབ་ཅིག་
སྟེ་སྟོབས་འབྱོར་འཕེལ་ཞིང་འཇོན་ཐང་ལྡན་པའི་རྒྱལ་ཁབ་ཅིག་ལ་ད་ལྟའི་བར་དུ་
གདོང་ཐུག་བརྒྱབ་མྱོང་མེད།
ད་ནས་བཟུང་ཨ་རིས་འཛམ་གླིང་ཐོག་འབྲེལ་ལམ་འཇོག་དུས་མ་འདྲ་བ་
ཞིག་བྱེད་དགོས། དེ་ནི་ཨ་རིར་འགྱུར་བ་ཐེབས་ནས་མ་ཡིན་པར་ད་ལྟའི་འཛམ་
གླིང་འདི་མ་འདྲ་བ་ཞིག་ཡིན་པའི་རྒྱུ་མཚན་གྱིས་རེད།
མང་པོ་ཞིག་གིས་ང་ཚོས་སྔོན་ཆད་ཀྱི་ཨུ་རུ་སུར་འདི་ལྟར་འབྲེལ་ལམ་
བཟུང་མེད་ཟེར། ང་ཚོས་ཨུ་རུ་སུ་ལ་གོ་ཡུལ་མི་སྤྲོད་པའི་ཐད་མཁྲེགས་འཛིན་
བྱས་ཡོད། ཁོ་ཚོའི་ཤུགས་རྐྱེན་ལ་ཚད་བཀག་བཟོས་ནས་མཐའ་མ་དེར་སྲིད་
དབང་སྒེར་གཅོད་དེ་མེད་པར་བཏང་ན་རེད་ཟེར། དེ་ཡང་བདེན་པ་རེད། འོན་ཀྱང༌།
ངས་དེ་རིང་འདིར་གྲོས་མགོ་བཏོན་པ་ལྟར། ཨུ་རུ་སུ་དེ་ལྟར་བཀག་སྐྱིལ་མ་བྱས་
སྔོན་དུ་ཨ་རིའི་ཕྱོགས་ནས་རྒྱལ་སྤྱིའི་སྒྲོམ་གཞི་ཞིག་གི་ནང་དེ་ལྟ་བུ་ཞིག་ཡོང་
བར་འབད་བརྩོན་བྱས་ཡོད།
འཛམ་གླིང་དམག་ཆེན་གཉིས་པ་མཇུག་སྒྲིལ་ལ་ཉེ་བའི་སྐབས་སུ་སྲིད་
འཛིན་ཧྥི་རིན་ཁུ་ལེན་(ཨ་རི་སྲིད་འཛིན་༣༢ པ་རོ་སི་ཝེལ) མཆོག་ནས་ཨུ་རུ་སུ་ལ་
སྟོབས་ཆེན་རྒྱལ་ཁབ་གཞན་དང་འདྲ་མཉམ་ལྟར་མཉམ་འབྲེལ་རྒྱལ་ཚོགས་བརྒྱུད་
འཛམ་གླིང་གི་འགོ་གཙོ་ཐུན་མོང་དུ་སྤྱོད་པའི་གྲོས་འཆར་ཕུལ་ཡོད་པ་རེད། མོ་སི་
ཁོའི་ (MOSCOW ཨུ་རུ་སུའི་རྒྱལ་ས) ཕྱོགས་ནས་ཁས་ལེན་གྱི་འདོད་མོས་མེད་པ་
བསྟན་རྗེས་ང་ཚོས་འཇིགས་སུ་རུང་བ་དང་དགོས་ངེས་ཅན་གྱི་གོམ་པ་སྤོས་ནས་
གྲང་དམག་ནང་ཞུགས་པ་རེད། ལམ་ཁ་དེ་ཅི་འདྲའི་ཁག་པོ་དང་ཉེན་ཚབས་ཆེན་
པོ་ཞིག་ཡིན་པ་དང་ལས་སླ་བོའི་ངང་བསམ་ཡུལ་ལས་འདས་པའི་རྐྱེན་ངན་ནང་དུ་
ལྷུང་བ་དེ་ང་ཚོས་ནམ་ཡང་བརྗེད་མི་རུང་།
ཡང་མི་མང་པོ་ཞིག་གིས་ང་ཚོས་རྒྱ་ནག་ལ་འདྲ་མཉམ་ཡིན་པའི་འབྲེལ་
ལམ་བྱེད་མི་རུང་། གང་ཡིན་ཟེར་ན་ང་ཚོར་རིན་ཐང་ངམ་ཁྱད་ཆོས་ཆེན་པོ་ཡོད་
ཟེར། གནད་འགག་ཆེ་བའི་ཁྱད་པར་འདི་ནི་ཕྱོགས་གང་ཐད་ནས་ང་ཚོའི་བགྲོ་གླེང་
གི་སྙིང་པོར་གྱུར་ཡོད། རྒྱ་ནག་ནང་གནས་ཚུལ་ཐབས་སྡུག་མང་པོ་བྱུང་ཡོད། རྒྱ་
ནག་གིས་གཞུང་དང་ཆབ་སྲིད་ཀྱི་ལྟ་བ་མི་མཐུན་པ་ཚོར་དྲག་གནོན་དང་། ཆོས་
དད་རང་མོས་བཙན་འཕྲོག མི་མང་ལ་རང་ཉིད་ཀྱི་གཞུང་འདེམས་པའི་ཐོབ་ཐང་
རྩིས་མེད་གཏོང་བའི་ཆབ་སྲིད་ཀྱི་ལམ་ལུགས་སྲ་བརྟན་གཏོང་གི་ཡོད།
དྲང་བདེན་གྱི་ཕྱོགས་ནས་བཤད་ན་ངས་འདི་དག་ནི་ཡི་མུག་པའི་གནས་
སུ་བརྩི་བཞིན་ཡོད། འོན་ཀྱང་། ང་ཚོས་རྒྱ་ནག་ནང་གནས་ཚུལ་ཡག་པོ་ག་རེ་
འབྱུང་གི་ཡོད་པར་ཡང་ངོས་ལེན་བྱེད་དགོས། རྒྱ་མི་ས་ཡ་བརྒྱ་ཕྲག་མང་པོའི་
འཚོ་བར་ལེགས་བཅོས་དང༌། ཁོ་ཚོའི་ཕ་མ་ཚོས་རྨི་ལམ་དུ་བཏང་མ་མྱོང་བའི་མི་
ཚེར་འདོད་པ་ཁེངས་པ་བྱུང་ཡོད་པ་དེ་ཡང་རྒྱ་ནག་གི་དཔལ་འབྱོར་འཕེལ་རྒྱས་ཀྱི་
བཀའ་དྲིན་ཡིན། སྡོད་ཁང་ལེགས་པོ་དང༌། སློབ་གྲྭ་ལེགས་པོ། ཟས་རིགས་ལེགས་
པོ༑ ལས་ཀ་ལེགས་པོ། འཕྲོད་བསྟེན་ལེགས་པོ་བཅས་བྱུང་ཡོད། ཕྱི་དངོས་པོའི་
ཡར་རྒྱས་འདི་དག་ལ་བཟང་སྤྱོད་ཀྱི་རིན་ཐང་ཡོད་པས་གྲུབ་འབྲས་འདི་ནི་ངོས་
ལེན་མི་བྱེད་པ་ནི་དྲང་པོ་དྲང་བཞག་ཅིག་མིན།
ང་ཚོས་རྒྱ་ནག་འདྲ་མཉམ་དུ་བརྩི་བ་ནི་མི་ལེགས་པའི་གནས་ཚུལ་བྱུང་བ་
རྣམས་སྣང་མེད་དུ་གཏོང་གི་བརྗོད་ཀྱི་མེད། དེ་ནི་འབྲེལ་ལམ་གང་འདྲ་ཞིག་ཨཨ་
རིའི་མི་མང་དང་། རྒྱ་ནག་མི་མང༌། འཛམ་གླིང་མི་མང་ལ་ཕན་ཐོགས་ཡོད་མེད་
གཟབ་གཟབ་ངང་ནས་བསམ་བློ་གཏོང་རྒྱུ་ཡིན་བརྗོད་ཀྱི་ཡོད། རྒྱ་ནག་དང་མཉམ་
དུ་ང་ཚོའི་མ་འོངས་པའི་སྐོར་གྱི་གདམ་ཀ་ནི་ང་ཚོ་འཛམ་གླིང་གང་འདྲ་ཞིག་གི་
ནང་འཚོ་སྡོད་བྱེད་དགོས་མིན་གྱི་རྗེས་འབྲས་ཅན་ཞིག་ཡིན།
རིན་ཐང་གི་ལྗིད་ཁོག་ཕྱོགས་ནས་བགྲོ་གླེང་འདི་ཕྱོགས་གཅིག་ལ་ཡོད་པར་
འདོད་མཁན་ཚོས་ཞི་བདེ་ལ་ཡང་རིན་ཐང་ཡོད་པ་བརྗེད་འདུག གལ་སྲིད་ང་ཚོས་
རྒྱ་ནག་དང་ལྷན་དུ་ཕན་ཚུན་གོ་རྟོགས་སྤེལ་ནས་ཞི་བདེ་སྲུང་སྐྱོབ་ཀྱི་རེ་བ་བསྐྱུར་
བ་ཡིན་ན་མི་རབས་གསར་པ་ཚོས་ག་རེ་བསམ་གྱི་རེད་དམ། ཁོང་ཚོས་དེ་ནི་
བཟང་སྤྱོད་ཀྱི་གདམ་ཀ་ཞིག་ཏུ་མཐོང་གི་རེད་དམ།
མཐར་གཏུགས་ན་ཕྱི་འབྲེལ་སྲིད་བྱུས་ཐོག་ལ་ཐག་གཅོད་ཆེན་པོ་ཞིག་བྱེད་
རྒྱུ་ནི་ང་ཚོར་རག་ལས། ང་ཚོས་གཞན་ལ་འབྲེལ་ལམ་བྱེད་སྟངས་ཀྱང་རང་ཉིད་ཀྱི་
གནས་སྟངས་ལ་རྒྱུས་ལོན་ཇི་ལྟར་བྱེད་ཀྱི་ཡོད་མེད་དེ་ཡིན། ང་ཚོས་ཨེ་ཤེ་ཡའི་
འགོ་གཙོ་བྱེད་པའི་ཆེད་དུ་རྒྱ་ནག་དང་འགྲན་རྩོད་བྱེད་རྒྱུ་དང༌། ཡང་ན། རྒྱ་ནག་
ལྷན་དུ་མཉམ་ལས་བྱས་ནས་ཨེ་ཤེ་ཡའི་ནང་སྒྲོམ་གཞི་གསར་པ་ཞིག་བསྐྲུན་པའི་
ཆེད་དུ་བསམ་གཞིག་གནང་སྐབས། ང་ཚོས་རང་ཉིད་ལ་འགོ་གཙོའི་གནས་བབས་
ཅིའི་ཕྱིར་གནད་འགག་ཏུ་གྱུར་ཡོད་པའི་སྐོར་ལ་དྲི་བ་གཏོང་དགོས། ང་ཚོས་འགོ་
གཙོ་བྱེད་པའི་འགན་ལྕི་མོ་ཞིག་ཁུར་དགོས་པའི་རྒྱུ་མཚན་དེ་ནི་ཨ་མེ་རི་ཀར་བདེ་
འཇགས་དང་འཕེལ་རྒྱས་འགྲོ་བའི་ལམ་ཁ་ཡག་ཤོས་དང་། ཨེ་ཤེ་ཡ་བདེ་འཇགས་
དང་འཕེལ་རྒྱས་འགྲོ་བར་རྒྱབ་སྐྱོར་བྱས་པ་ཞིག་ཏུ་འགྱུར་གྱི་ཡོད་པས་རེད་དམ།
ཡང་ན། ང་ཚོས་ལོ་རྒྱུས་དེ་མཇུག་རྫོགས་ཀྱི་ཡོད་པ་མཐོང་གི་ཡོད་པས་
རེད་དམ། ཡང་ན། ཨ་རི་ནི་དེང་སང་འཛམ་གླིང་ཐོག་ཏུ་འགྲན་ཟླ་བྲལ་བ་ཡིན་པའི་
བསམ་བློ་འཁོར་གྱི་ཡོད་པས་རེད་དམ། རྟག་པར་དེ་འདྲ་མ་རེད། སྔོན་མ་ཨ་རིས་
འགན་ལྕི་མོ་ཁུར་བའི་རྒྱུ་མཚན་དེ་ནི་ཨ་རིར་བདེ་འཇགས་དང་འཛམ་གླིང་ལ་ཞི་
བདེ་ཡོང་ཐུབ་ཀྱི་ཡོད་པས་རེད། ད་དུང་ངོས་འཛིན་བྱས་ཡོད་པ་ནི་དུས་ཚོད་ཀྱི་
འགྱུར་བའི་ཁྲོད་སྒྲོམ་གཞི་གསར་པ་ཐོན་སྲིད་པ་དང༌། ཨ་རིས་རྒྱལ་ཁབ་གཞན་
དང་མཉམ་དུ་འདྲ་མཉམ་གྱི་མཐུན་གྲོགས་བྱས་ནས་འཛམ་གླིང་བརྟན་བརླིང་དང་
འཕེལ་རྒྱས་འགྲོ་རྒྱུ་དེ་རེད།
སྲིད་འཛིན་རིའུ་ཆར་ཌི་ནེ་ཁུ་སེན་རྒྱ་ནག་ལ་མ་ཕེབས་གོང་དེར་འཆར་སྣང་
ཞིག་ཡོད་པ་རེད། ཁོང་གིས་ཌེམ་དུས་དེབ་ལ་ཕྱི་ལོ་ ༡༩༧༢ ལོར་གསུང་དོན་
“བདེ་འཇགས་ཅན་གྱི་འཛམ་གླིང་ཞིག་དང༌། འཕེལ་རྒྱས་ཅན་གྱི་འཛམ་གླིང་ཞིག་
ཡོང་དགོས་ན་ང་ཚོར་སྟོབས་ཤུགས་ཅན་དང༌། བདེ་འཇགས་ཅན་གྱི་ཨ་མེ་རི་ཀ་
དང་། ཡོ་རོབ། ཨུ་རུ་སུ། རྒྱ་ནག ཉི་ཧོང་བཅས་དགོས་ལ་ཁོ་ཚོས་ཕན་ཚུན་གྱི་
ལྗིད་ཚད་སྙོམས་ཐུབ”
སྲིད་འཛིན་ཁེ་ལེན་ཌོན་གྱིས་ཀྱང་ལོ་ངོ་བཅུ་ཕྲག་གཅིག་གི་སྔོན་དུ་འདི་
ལྟར་གསུང་ཡོད། “ཨ་རིར་གདམ་ཀ་གཉིས་ཡོད། ང་ཚོས་རང་ཉིད་ཀྱི་འགྲན་ཟླ་
བྲལ་བའི་དམག་དཔུང་དང་དཔལ་འབྱོར་གྱི་སྟོབས་ཤུགས་བེད་སྤྱད་ནས་གོ་ལ་
ཟླུམ་པོའི་ནང་རྒྱུན་རིང་པོར་འགོ་གཙོ་བྱས་ཆོག་གི་རེད། ཡང་ན། ང་ཚོས་སྟོབས་
ཤུགས་དེ་བེད་སྤྱད་ནས་རང་ཉིད་འགོ་གཙོ་མིན་པའི་དུས་ཚོད་འབྱུང་སྐབས་བདེ་
འཇགས་ངང་གནས་ཆོག་པའི་འཛམ་གླིང་ཞིག་བསྐྲུན་ཐུབ”
ང་ཚོ་དེ་རིང་ང་ཚོས་གདམ་ཀ་དེར་གདོང་ལེན་བྱེད་དགོས་པར་གྱུར།
མང་པོ་ཞིག་གིས་ངོས་འཛིན་བྱས་ཡོད་པ་ལྟར་འདས་པའི་ལོ་ཤས་རིང་ལ་ང་
ཚོའི་ཆབ་སྲིད་ཀྱི་ལམ་ལུགས་ལེགས་ཤོས་ཀྱི་དུས་སྐབས་ཤིག་མིན། སྲིད་དོན་
པ་ཚོས་གཏམ་བཤད་མཁྲེགས་པོ་གནང་གི་ཡོད་ཀྱང༌། གནད་དོན་མཁྲེགས་
པོ་དང་ཐག་གཅོད་མཁྲེགས་པོ་(ཁག་པོ) བྱེད་པའི་འདོད་མོས་གནང་གི་མེད།
གཅིག་བྱས་ན། ང་ཚོའི་ཨ་རི་ནི་སྟོབས་འབྱོར་ཆེན་པོ་ཡིན་པས་ང་ཚོས་འཛམ་
གླིང་གི་དངོས་ཡོད་གནས་ཚུལ་མཐོང་དགོས་ཀྱི་མེད་བསམ་གྱི་ཡོད་སྲིད། འདི་
ནི་ལོ་རྒྱུས་རང་བཞིན་ཅན་གྱི་ནོར་འཁྲུལ་ཞིག་དང༌། ཨ་རིའི་སྟོབས་ཤུགས་
དང་དགེ་མཚན་དངོས་ལ་རྒྱབ་འགལ་ཡིན། ང་ཚོས་རང་རང་གི་རྒྱལ་ཁབ་ཀྱི་
མ་འོངས་པ་དང་རྒྱ་ནག་གི་སྐོར་ལ་གཟབ་གཟབ་དང༌། ཞི་དུལ། འགན་ཁུར་བ།
དོན་དངོས་དང་མཐུན་པའི་བགྲོ་གླེང་བྱེད་དགོས། གང་ཡིན་ཟེར་ན། ཨ་རིའི་མ་
འོངས་པ་དེ་ལ་རག་ལས་ཡོད། དཀོན་མཆོག་གིས་ཨ་རི་སྤྱི་མཐུན་རྒྱལ་ཁབ་ལ་
མགོན་སྐྱོབས་གནང་རོགས༎
